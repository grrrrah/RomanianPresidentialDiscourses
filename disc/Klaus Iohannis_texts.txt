Domnule Preşedintele al Senatului României, Domnule Preşedinte al Camerei Deputaţilor, Domnule Prim-ministru, Domnule Preşedinte Ion Iliescu, Domnule Preşedinte Emil Constantinescu, Preafericirea Voastră, Înaltpreasfinţia Voastră, Stimati reprezentanti ai cultelor, Alteţa Voastră Regală, Stimaţi membri ai Parlamentului României, Doamnelor şi domnilor miniştri, Excelenţa Voastră, Domnule Decan al Corpului Diplomatic, Excelentele Voastre, Doamnelor si Domnilor Ambasadori, Domnule preşedinte al Curţii Constituţionale, Doamnelor şi domnilor judecători ai Curţii Constituţionale, Doamnelor si domnilor Magistraţi, Domnule Avocat al Poporului,Excelenţele Voastre, Stimaţi cetăţeni, dragi compatrioţi, Stau aici în fața dumneavoastră, astăzi, conștient de miza acestui moment pentru viitorul României. 
Sunt recunoscător și onorat de încrederea pe care cetățenii României mi-au acordat-o, aceea de a fi Președintele lor. Și îi asigur că voi fi Președintele tuturor românilor. Sunt profund mișcat de dragostea de țară care a stat în spatele participării la vot, de aspirația spre libertate și prosperitate a românilor. 
Vă mulțumesc vouă, tuturor concetățenilor mei, pentru că ați arătat lumii întregi adevărata față a României. La 25 de ani după căderea comunismului ați făcut încă o dată să triumfe democrația și participarea. 
Se vorbește foarte mult în aceste zile despre așteptări. Despre speranțele pe care românii și le pun în viitor, despre semnalul dat de votul din 16 noiembrie. Și după valul de entuziasm o îndoială din trecut pare a-și face loc încet pentru unii. Dar dacă așteptările mari duc la dezamăgiri? Eu vreau să dărâmăm și această îndoială, așa cum am dărâmat și altele. Și le spun românilor clar: așteptările mari pot duce la rezultate mari. Și vor duce. Pentru că așteptări mari înseamnă mai multă responsabilitate, mai mult efort, mai multă seriozitate și mai multă muncă. Din partea tuturor. Iar eu voi fi primul. Momentul în care clasa politică începe să se ridice la înălțimea așteptărilor nu poate întârzia mult. Și nu frica de dezamăgire trebuie să miște oamenii politici, ci faptul că România se schimbă. Că o națiune de cetățeni cu aspirații, idealuri și valori nu va mai accepta să fie reprezentată decât de o clasă politică pe măsură. 
Doamnelor și domnilor, România lucrului bine făcut este angajamentul pe care mi l-am luat în fața oamenilor și cu care pornesc pe acest drum. Îmi propun ca la sfârșitul mandatului meu de Președinte, România să fie spațiul unei alte stări de spirit, al unui alt climat social, în care să își găsească în sfârșit loc stabilitatea, aprecierea valorii și calmul. Nu calmul aparent dat de absența dezbaterii, nu calmul în spatele căruia se ascunde resemnarea. Ci calmul dat de libertatea de a alege, pentru că există opțiuni, de încrederea că prosperitatea vine când fiecare își face treaba și de convingerea că împreună suntem puternici. O Românie în care stabilitatea, calmul și aprecierea valorii devin reperele normalității va fi fără îndoială una atractivă pentru investiții. Locurile de muncă și prosperitatea, pe care toți românii ni le dorim, nu au cum să apară decât într-un asemenea climat. 
România nu are voie să rămână țara proiectelor mereu începute și niciodată terminate, de la Constituție la autostrăzi, țara vorbelor frumoase și faptelor puține, țara care face legi pentru prezent nu pentru viitor, pentru interese particulare nu pentru binele comun. România nu poate să rămână țara așteptărilor mari și rezultatelor mici, țara timpului irosit și oportunităților ratate. Și nu va rămâne. Vreau ca la sfârșitul mandatului meu oamenii să vadă că în România proiectele se duc la bun sfârșit, că am construit instituții solide, că am făcut legi și reguli durabile. Vreau ca la sfârșitul mandatului meu să avem satisfacția de a fi a valorificat fiecare șansă și de a fi lăsat în urmă o Românie mai puternică și mai unită. Dar pentru asta trebuie să ne apucăm de treabă. Lucrurile nu se vor întâmpla nice peste noapte și nici de la sine. La fiecare etapă vom avem de înfruntat provocări și capcane. Iar rezistența la schimbare și teama de nou, care adesea sunt cele mai mari în interiorul sistemului, nu trebuie subestimate. Dar le vom depăși pe toate dacă avem mereu în minte ce ne-am angajat să construim.
Doamnelor și domnilor, Primul pas în acest proces este reconstrucția instituțiilor politice, chemate să reprezinte cetățenii și să exercite puterea la toate nivelurile. Anul 2015 trebuie să fie dedicat reformării acestora și construirii unui edificiu statal durabil. Pentru 50, nu pentru 5 ani. Și mă adresez aici în primul rând reprezentanților partidelor politice. Mă bucur să constat că există deschiderea pe care am cerut-o pentru a începe discuțiile cu privire la: revizuirea Constituției și modernizarea ei; schimbarea legislației electorale – alegerea Parlamentului inclusiv reducerea numărului de parlamentari, alegerea autorităților locale, votul prin corespondență și votul electronic; schimbarea legislației partidelor politice – incluzând aici finanțarea lor și a campaniilor electorale.
Marea capcană în reforma instituțiilor politice este să o gândim pentru noi astăzi. Absența abordării pe termen lung este la fel de păguboasă ca și absența schimbării. Înțeleg rațiunile politice, înțeleg mecanismele din interiorul partidelor. Dar vă rog, pe cei din partide, să înțelegeți în egală măsură că nu mai putem lua decizii conjuncturale. Că reconstrucția instituțiilor politice nu poate porni de la calcule de partid, de la interese particulare, de la distribuiri de funcții și nici de la strategii pentru următoarele alegeri. Sper că avem cu toții înțelepciunea de a nu repeta erorile din trecut. Dacă există cu adevărat voință politică și nu doar declarații de intenție, atunci vom lua decizii care conduc la o construcție durabilă, dincolo de interese partizane și de moment. 
În domeniul statului de drept și independenței justiției, precum și al luptei anticorupție, pașii făcuți până acum trebuie cu necesitate continuați. Garantarea lor și acțiunea în spiritul lor trebuie să devină normalitate în România. Președintele are un rol important în acest sens, pe care desigur îl voi asuma. Dar este nevoie de înțelegerea clară, la nivelul întregii clase politice, a unui principiu: nu există altă cale pentru România decât aceea a unei țări eliberate de corupție. Mi-aș dori ca la sfârșitul mandatului meu, corupția să nu mai figureze pe agenda publică, instituțiile să funcționeze pentru cetățeni, iar oamenii politici să fi înțeles în mod definitiv că se află în serviciul public, și nu pentru interese personale sau de grup. 
Doamnelor și domnilor, Un al doilea capitol esențial pe care îl avem de reconstruit este acela al marilor sisteme publice. Și nu doar atât. Va trebui să ne uităm în perspectivă și să ne întrebăm cum facem ca ele să funcționeze nu doar acum, ci peste una sau două generații. Cu toții spunem de ani de zile: educația este o prioritate. Vrem reforma sistemului sanitar. Vrem un sistem de pensii care să asigure o viață decentă. Deși toți afirmăm că ni le dorim, totuși, de ce nu le avem? Cum se face că, deși le stabilim ca priorități, educația și sănătatea sunt primele care suportă consecințele crizelor, circumstanțelor și calculelor politice? Sunt întrebări cu răspunsuri cunoscute. Dacă azi închidem un capitol de 25 de ani și asumăm un nou început, atunci e momentul să ne raportăm altfel și la marile sisteme publice. Cum construim un sistem de educație performant și competitiv? Cum arată un sistem de sănătate corect și eficient? Cum facem ca România să poată plăti pensii decente pe termen lung?
Cum răspundem la problema demografică? Cu aceste teme va trebui să ne așezăm la masa dialogului și în jurul lor să construim consens. În cel mai scurt timp voi chema la consultări partidele politice pentru a decide împreună pe trei chestiuni fundamentale: ce obiective de țară ne asumăm la aceste capitole; o modalitate de lucru și de dialog permanent; și un calendar cu etape și acțiuni, pentru a trece de la vorbe la fapte.
Guvernele nu vor găsi niciodată suficienți bani pentru educație și sănătate, nu vor avea niciodată curajul unor schimbări de substanță, chiar al unor regândiri de sistem, dacă nu vor ști încotro merg și unde vor să ajungă. Marile transformări nu se fac așteptând condițiile sociale, economice și politice perfecte. Ci asumând o viziune și lucrând necontenit, cu responsabilitate și determinare, pentru a o împlini. Când vom face acest lucru, românii nu-și vor mai căuta viitorul dincolo de granițele țării, iar cei plecați vor dori să se întoarcă. Și chiar dacă reconstrucția nu e încă gata, vor dori să contribuie la ea. Pentru că în acel moment România va fi o țară în care politicienii respectă cetățenii, o țară care știe ce vrea și încotro se îndreaptă. 
Doamnelor și domnilor, Dacă în planul politicii interne avem de reconstruit instituții și sisteme, în planul politicii externe și de securitate, România își reconfirmă opțiunile și își asumă roluri noi. Clasa politică din România are multe defecte, dar are un merit important: acela de a fi asumat împreună o opțiune clară și ireversibilă în ceea ce privește politica externă. Acela de a fi asigurat României securitatea națională. Cei trei piloni ai politicii noastre externe sunt Parteneriatul Strategic cu Statele Unite ale Americii, apartenența la NATO și la Uniunea Europeană. Cuvintele cheie în ceea ce privește politica noastră externă sunt continuitate și predictibilitate. Liniile strategice în care statul român este angajat vor fi urmate în timpul mandatului meu de Președinte. Doresc să facem chiar mai mult. Să aprofundăm Parteneriatul Strategic cu Statele Unite nu doar în zona militară, ci și în zona schimburilor economice și culturale. Iar în ceea ce privește calitatea noastră de membru al NATO, vreau să spun un lucru foarte clar. Nu putem fi doar beneficiarii unui sistem de securitate, ci trebuie să asumăm și rolul de furnizori de securitate. Am spus limpede că este nevoie de o creștere a bugetului Apărării, până la cel puțin 2% din PIB. Vă propun dumneavoastră, tuturor partidelor parlamentare, să avem un consens pe această temă, inclusiv pentru mențirea acestui nivel de buget pe termen lung. Dacă este nevoie voi merge și voi discuta cu partenerii noștri europeni acest proiect absolut necesar în actualul context geopolitic. Îmi propun ca în primele 6 luni ale mandatului, conform atribuțiilor mele constituționale, să prezint Strategia Națională de Apărare a României.
Nu în ultimul rând, avem de gândit împreună, putere și opoziție, asupra rolului nostru în Uniunea Europeană. Îmi doresc o voce mai puternică a României în concertul european, un profil mai solid, o contribuție mai mare la ceea ce înseamnă construcția Europei unite. 
Doamnelor și domnilor, Cred că salutăm cu toții rezultatele alegerilor din Republica Moldova, rezultate care au reafirmat o opțiune clară a majorității pentru un parcurs european. Pe noi acest rezultat ne obligă ca în următorii ani să fim sprijinul cel mai important al fraților noștri de peste Prut, pentru ca obiectivele lor de integrare europeană să se transforme din deziderate în realitate. Vă propun dumneavoastră, partidelor parlamentare, dar și tuturor actorilor sociali, mediului academic, să organizăm un consens național în jurul acestui obiectiv. Aici nu e vorba doar de declarații, ci mai ales de formule de acțiune concrete, prin care sprijinul nostru față de integrarea europeană a Republicii Moldova să fie efectiv și eficient.
Stimați invitați, Doamnelor și domnilor, Dragi români, Cu toții ne dorim o transformare profundă a societății în care trăim, a României în ansamblul său. Schimbările de legislație sunt doar un pas. Ele vor trebui însoțite de o schimbare de mentalități, practici și mod de lucru. Îmi doresc o Românie scoasă din sfera senzaționalului devenit cotidian. O Românie în care nu e timp de spectacol, pentru că și puterea și opoziția lucrează, și Președintele și Guvernul și Parlamentul lucrează, fiecare cu atribuțiile sale și din poziția sa. Una din practicile pe care ar trebui să le lăsăm în trecut, acum, la încheierea acestei etape istorice, sunt declarațiile de complezență. Ele știrbesc încrederea și nu folosesc la nimic. Lucrul bine făcut înseamnă că vom construi consens, dar consens nu doar în declarații, ci în acțiune, cu rezultate măsurabile. 
Înseamnă că periodic avem datoria de a veni în fața românilor, de a comunica onest și responsabil ce etape am parcurs, în ce stadiu suntem, cât am făcut din ce ne-am angajat și ce urmează mai departe. Așa voi proceda eu în calitate de Președinte.
Mai presus de toate, însă, îmi doresc o națiune puternică. Națiunea română este mai mare decât suma intereselor, ambițiilor și chiar reușitelor individuale. Nu suntem doar un grup de oameni pe care îi leagă o comuniune de tradiții, limbă, istorie și spațiu. Suntem o singură națiune cu valori și mai ales obiective. O națiune de cetățeni, care știe ce vrea în Europa, în lume, și mai ales care știe ce vrea pentru sine. Este o onoare pentru mine să fiu Președintele acestei națiuni. Vreau ca pentru fiecare român să fie în mod autentic o onoare și o mândrie că face parte din această națiune. Trăim într-o lume în care vrem ca lucrurile să se miște repede și rezultatele să fie imediate, într-o lume în care să ceri cuiva încredere și răbdare e o provocare. Iar să ai încredere și răbdare e o provocare și mai mare. Și totuși vi le cer. Nu pentru mine. Ci încredere și răbdare unii cu alții, între noi înșine și cu noi înșine, ca națiune. Pentru că doar cu ele putem face o construcție durabilă. 
Îmi pun întreaga putere și pricepere la dispoziția poporului român. Ca peste 5 ani să putem spune că România este țara care a uimit lumea, prin transformarea și reconstrucția ei. Vă mulțumesc!

Dragii mei, Bine aţi venit, mulţumesc că aţi venit la această recepţie pe care am dorit să o dau cu ocazia preluării mandatului de Președinte al României. Vă mulţumesc pentru implicarea dumneavoastră în parcursul care a făcut posibilă ziua de astăzi, fiecare dintre dumneavoastră, fiecare dintre cei din sală v-aţi implicat fiecare în felul lui. Vă felicit, aţi reușit! Soţia mea, Carmen, și cu mine suntem foarte bucuroși că avem ocazia să vă salutăm aici, cu ocazia acestui eveniment. Dar în istorie, lucrurile nu vin aproape niciodată de azi pe mâine. Întotdeauna există evenimente care anunţă o evoluţie, întotdeauna există evenimente care prefigurează parcursul istoriei. Şi, cred că, în acest moment, și poate chiar cu ocazia acestei întruniri de bucurie este bine să ne amintim că exact acum 25 de ani Revoluția română a făcut posibilă această evoluție neașteptată pentru mulți dar, în același timp, cred că este bine să ne amintim că oameni s-au jertfit pentru ca noi astăzi să putem să ne bucurăm. Și vă propun un moment de reculegere în cinstea celor care s-au jertfit cu ocazia Revoluției Române. Mulțumesc! Este o perioadă foarte specială. Suntem foarte aproape de sărbătoarea Crăciunului. Și, dacă întrebăm pe oricine ce sentimente ar trebui să așteptăm Crăciuniul, cred că majoritatea vor spune: cu calm, cu liniște și cu speranță. Și cred că aceste cuvinte sunt importante și pentru mandatul meu și sper să fie mult mai mult decât o coincidență că speranța ne-a adus aici, calmul l-am recomandat astăzi în alocuțiunea mea din Parlament și, atunci, cu această ocazie, îmi permit să vă doresc Crăciun fericit, sărbători fericite și numai bine!

Stimate domnule Bjoza, doamnelor și domnilor, încep prin a vă felicita pe dumneavoastră și Asociaţia Foștilor Deţinuţi Politici din România pentru această distincţie, cea mai înaltă decoraţie a statului român. O meritaţi din plin. Ziua de astăzi este una specială, este prima zi de exercitare efectivă a mandatului de președinte și ziua în care marcăm 25 de ani de la prăbușirea dictaturii comuniste. Am spus deja de mai multe ori că numeroase lucruri trebuie să se schimbe în România, iar evenimentul la care sunteţi prezenţi este, cu siguranţă, o dovadă în acest sens. Este prima decoraţie pe care o confer în calitate de președinte al României și, de aceea, am ţinut în mod special ca aceasta să fie acordată dumneavoastră, în chip simbolic, în numele Asociaţiei Foștilor Deţinuţi Politici din România din câteva motive. Înainte de toate, pentru că mandatul meu va fi unul al respectului faţă de toate valorile noastre, așadar și faţă de eroii și martirii noștri, întrucât o naţiune nu poate avea viitor fără a-și respecta, înainte de toate, trecutul. În al doilea rând, pentru că în 25 de ani România a găsit puţine prilejuri de a împărtăși bucuria cu acești oameni care au luptat împotriva comunismului și și-au sacrificat tinereţea, familia, viitorul și speranţele pentru a salva ideea de libertate și demnitate. În al treilea rând, pentru că prin acest moment vreau să marchez începutul unui nou capitol în istoria noastră recentă, un președinte care pune în valoare înainte de toate modelele din societate, iar foștii deținuţi politici reprezintă cu siguranţă repere de moralitate pentru tânăra generaţie. La vârsta de 20 de ani, domnul Bjoza a fost arestat și întemniţat de către Securitate și a fost condamnat pe nedrept, fiind obligat să suporte supliciul anilor de detenţie și să cutreiere nu mai puţin de 14 locuri de detenţie. Până în 1989 a fost persecutat continuu de autorităţile comuniste, dar acest lucru nu l-a împiedicat nicidecum să militeze după Revoluţie pentru idealurile de libertate și democraţie.
Doamnelor și domnilor, Prin această decoraţie, eu, astăzi, aici, recunosc și onorez sacrificiul și curajul de care au dat dovadă femeile și bărbaţii care au suferit și au pierit pentru libertate în vremea comunismului și în zilele lui decembrie 1989. Când s-a instaurat comunismul peste România, în 1945, acum aproape 70 de ani, nimeni nu își imagina că acesta se va prăbuși jumătate de veac mai târziu, în decembrie 1989. Comunismul s-a instalat prin crime și abuzuri și a continuat să se impună pe întreaga sa existenţă prin teroare și minciună. Vreme de 45 de ani, puterea a fost exercitată de un grup de privilegiaţi, care au instaurat un regim ilegitim, regim care a lichidat proprietatea privată, a distrus societatea civilă, a interzis partidele politice, a schimbat prin forţă forma de guvernământ, a nimicit piaţa liberă, a lichidat valorile tradiţionale, a persecutat credinţele și practicile religioase și a abandonat suveranitatea României. Lupta anticomunistă a fost dusă pe multe fronturi, individual sau colectiv, iar astăzi știm că sute de mii de oameni s-au opus dictaturii. Acest lucru trebuie cunoscut de către tânăra generaţie, iar societatea noastră este obligată să acţioneze cu fermitate în această direcţie. Fie că vorbim de partizani, de ţărani care s-au opus colectivizării, de români care își apărau regele, de credincioși care nu voiau să își abandoneze cultul, de reprezentanţi ai minorităţilor etnice fideli tradiţiilor, de membri ai partidelor democratice care nu s-au lăsat manipulaţi, de femei care nu au acceptat politica pronatalistă a regimului, de muncitori care nu s-au lăsat minţiţi sau de cetăţeni revoltaţi din 1989, cu toţii au spus: «Nu comunismului!». Dușmanii de clasă, cum au fost numiţi, au fost sistematic anihilaţi, sute de mii de oameni închiși în închisori de exterminare, deportaţi, supuși la muncă forţată în lagăre, dar cea mai mare dramă este că regimul comunist a distrus elitele, resursa fundamentală a unei naţiuni. Prin distrugerea acestor destine, comunismul a furat pentru 45 de ani șansa României de a se occidentaliza, de a evolua firesc, de a beneficia de reală libertate și prosperitate. Acesta este bilanţul negru al comunismului, însă cel mai drept judecător pentru un regim este naţiunea română însăși, care prin Revoluţia Română a declarat dictatura vinovată de cei 45 de ani de sărăcie, umilinţă și teroare. Marcăm în aceste zile 25 de ani de la Revoluţia Română și încă există numeroase controverse cu privire la acest eveniment. Aceste controverse nu vor înceta, până când adevărul juridic nu va fi scos la iveală, pentru că de adevărul istoric se vor ocupa, fără îndoială, istoricii. Am spus-o deseori, o repet aici: societatea românească nu s-a vindecat complet de bolile trecutului. Faptul că astăzi există încă oameni cu mâinile pătate de sânge, care au săvârșit crime în timpul comunismului sau în timpul Revoluţiei și care se plimbă liberi arată, de fapt, incapacitatea noastră, ca societate, de a-i găsi și pedepsi pe cei vinovaţi. Din acest punct de vedere, consider că este dreptul și obligaţia justiţiei de a-i identifica și a-i aduce în faţa legii pe cei care se fac vinovaţi, fie că vorbim despre torţionarii din anii 1950-1960 sau despre cei care au comis crime și abuzuri la Revoluţie. Din acest punct de vedere, consider că este dreptul și obligaţia justiţiei de a-i identifica și a-i aduce în faţa legii pe cei care se fac vinovaţi, fie că vorbim despre torţionarii din anii 1950-1960 sau despre cei care au comis crime și abuzuri la Revoluţie. În încheiere, daţi-mi voie să vă urez sărbători fericite și un An Nou mai bun, un An Nou fericit!

Stimată Doamnă Președinte al Înaltei Curți de Casație și Justiție, Stimate doamne, stimați domni, membri ai Consiliului Superior al Magistraturii, Înainte de toate, vreau să vă spun, sigur, «La Mulţi Ani!» și un an nou 2015 cu împliniri, cu sănătate și cu realizări profesionale.
Este un moment special pentru mine, fiind prima ședință a Consiliului Superior al Magistraturii la care particip și pe care am onoarea să o prezidez. Sunt totodată bucuros să vă întâlnesc, acum, la începutul carierei mele prezidențiale, când beneficiez de multă simpatie și de mai puțină dezaprobare, deși sunt conștient că lucrurile se pot schimba uneori. Dar aici, între dumneavoastră, între magistrați, nivelul de neutralitate este mult mai ridicat chiar și la început, ceea ce îmi dă un sentiment de încredere.
Ședința dumneavoastră de astăzi este un moment de bilanț, dar și o adunare electivă în care vă alegeți colegii care vor conduce, pentru un an, Consiliul Superior al Magistraturii. Astfel, având în vedere scopurile întrunirii de astăzi, aș vrea să vă vorbesc despre viziunea mea asupra rolului și misiunii constituționale pe le aveți.
În șirul noțiunilor fundamentale pe care românii le-au redefinit după 1989, un loc aparte îl ocupă ideea de «justiție». Cu precădere însă în ultimii ani, românii au arătat că au înțeles că așezământul social al națiunii se sprijină în bună măsură pe justiție și că privilegiile de care se bucură se numesc drepturi, iar aceste drepturi trebuie apărate și respectate. Aceasta este, de fapt, demonstrația că oamenii onești și performanți din sistemul judiciar românesc au trezit în conștiința semenilor ideea de dreptate, un pas decisiv spre o democrație consolidată, pentru care merită cu prisosință să fie felicitați și încurajați.
Doamnelor și domnilor, În calitate de președinte, este obligația mea constituțională să asigur Justiției cadrul normativ de funcționare, să apăr independența sistemului judiciar, să exprim așteptările, dar și să atrag atenția asupra unor probleme restante ori nerezolvate.
Sistemul de justiție nu este ceva abstract, ci este compus din oameni și trasăturile personale ale acestora, iar abilitățile lor sunt esențiale pentru buna funcționare a sistemului. De aceea, dintre toate mijloacele prin care se realizează consolidarea sistemului judiciar, promovarea unor judecători și procurori, pe criterii ce țin exclusiv de competență profesională, experiență managerială și integritate, reprezintă unul dintre cele mai importante instrumente. În același timp, trebuie să știm că niciun cadru normativ și nicio garanție încredințată de o altă putere a statului nu pot asigura independența personală a unui magistrat, dacă acesta nu își însușește și nu aplică ideea de independență. Cu alte cuvinte, un magistrat este atât de independent cât alege el să fie. Este, însă, rolul și responsabilitatea mea să mă asigur că Justiția va beneficia de liderii potriviți, acolo unde numirile imi revin în competență. Mai departe însă, performanța de caz și de sistem este responsabilitatea exclusivă a acesteia.
Este de datoria mea să arăt, totodată, că instituțiile nu trebuie personalizate, identificate cu imaginea liderului de la un moment dat. Instituțiile nu „aparțin” conducătorilor. Doar așa ne putem feri de derapaje și manipulări, de situații periculoase și nedemocratice. Așadar, instituțiile trebuie consolidate și apărate în ansamblu, și aici mă refer la toate cele trei componente ale Ministerul Public: Parchetul general, DNA și DIICOT. De asemenea, din același punct de vedere al consolidării sistemului judiciar, opinez că, în perspectiva regândirii și modernizării arhitecturii instituționale a legilor siguranței naționale și a legii CSAT, este util să luăm în discuție dacă nu cumva între membrii CSAT ar trebui să se regăsească și procurorul general, nu o persoană anume, ci instituția procurorului general. De asemenea, cred că CSM, Înalta Curte și Parchetul General ar trebui să poată avea inițiativă legislativă pentru că reprezintă instituțiile de aplicare a legii, respectiv de guvernare a justiției.
Rolul meu constituțional de mediator mă obligă, totodată, să veghez la protejarea sistemului judiciar de orice ingerință din partea altor puteri ale statului sau a altor entități instituționale. Există linii roșii a căror traversare produce o periculoasă debalansare a echilibrului în stat, iar recalibrarea constituie un proces lung și dificil. Dumneavoastră știți cel mai bine că, inclusiv în accepțiunea jurisprudenței Curții Europene a Drepturilor Omului, magistratul trebuie să judece în baza probelor, nu în baza informațiilor, indiferent de unde ar veni acestea.
Un alt obiectiv pe care îl vom asuma împreună este garantarea integrității instituționale și funcționale a instituțiilor din sistemul judiciar. Aceasta este o chestiune ce ține de președinte întrucât orice tentativă de modificare a legislației în domeniul justiției trebuie sa treacă de promulgare.
Consider important de subliniat faptul că Justiția este una din cele trei puteri ale statului, nu o supraputere. Justiția trebuie exercitată cu demnitate, respect și sobrietate, nu etalată sub aspect de exotism mediatic. În același timp, Justiția se face cu respectarea tuturor drepturilor și libertăților civile, inclusiv a prezumției de nevinovăție și a dreptului la imagine. Din acest punct de vedere, este de dorit ca CSM-ul și Inspecția Judiciară să ia atitudine, potrivit atribuțiilor legale, la modul cel mai serios ori de câte ori apar scurgeri nepermise de informații în presă, din dosarele penale aflate în curs de instrumentare. De asemenea, este fundamental ca mijloacele de investigare să fie folosite în condiții de deplină concordanță cu Constituția și cu reglementările internaționale și doar sub controlul unui magistrat judecător. Astfel, este esențial ca magistrații judecători și procurori să exercite un control efectiv asupra proporționalității, legalității și utilității tuturor măsurilor procesuale. Aici nu e vorba de a apăra inculpații și faptele lor de ochii opiniei publice, ci de exercitarea cu decență a actului de justiție, de apărarea principiilor care stau la baza oricărei societăți democratice.
Așa cum am văzut cu toții, unii politicieni nu s-au ferit să atace independența justiției. Luând în considerare aceste antecedente, ca și misiunea dumneavoastră conferită de lege, de garant al independenței justiției, trebuie să dovediți în continuare că știți să apărați reputația, onoarea și independența colegilor și a sistemului în ansamblul său. Așadar, CSM trebuie să aibă reacții rapide și să sancționeze imediat orice atacuri, ingerințe, derapaje și imixtiuni în justiție, indiferent dacă este vorba despre demnitari de cel mai înalt rang sau despre, de exemplu, un consilier comunal.
Cred că este necesar, de asemenea, să sublinez că, atât în Constițutie, cât și în legile organice ale Justiției, scrie foarte clar că Justiția se înfăptuiește în numele legii. Adică, nu în numele vreunei divinități sau a vreunei persoane, entități ori stări de lucruri. De asemenea, atât în materie civilă, cât și penală, actul de justiție trebuie îndeplinit într-un termen rezonabil, în mod unitar și cu garantarea tuturor drepturilor și libertăților fundamentale ale cetățenilor.
Fiecare din puterile statului, precum și fiecare actor instituțional trebuie să se limiteze la cadrul normativ care îi este trasat prin Constituție și prin legile statutare într-un stat laic și nu religios, civil și nu militar. Doar astfel România va demonstra că este o democrație consolidată și puternică. În fapt, toate acestea reprezintă o Românie a normalității.
Doamnelor și domnilor, 2015 este al optulea an în care România se află sub instrumentul instituit de Comisia Europeană, numit Mecanismul de Cooperare și Verificare. De-a lungul timpului, acesta nu a fost o sperietoare, ci un instrument util, rezultat din parteneriatul cu Uniunea Europeană. MCV-ul a generat un exemplu de bune practici la multe din elementele cheie pe justiție și sunt convins că experiența României va fi fructificată în viitor de alte state care vor adera la Uniunea Europeană.
Au fost opt ani în care sistemul judiciar din România a înregistrat progrese majore în consolidarea statului de drept, sub această «umbrelă« instituțională. În ultimii ani însă, rapoartele MCV au constatat progrese importante realizate de aproape toate instituțiile din justiție și, de aceea, cred că este timpul pentru o schimbare.
Stimați membri ai Consiliului Superior al Magistraturii, Astăzi, aici, în fața dumneavoastră, declar cu responsabilitate că a venit momentul, la opt ani de la instituirea MCV-ului, ca România să fie evaluată cu obiectivitatea pe care o merită și să se constate că acele condiționalități, sub rezerva îndeplinirii cărora am devenit stat membru, au fost îndeplinite.
Așadar, cred că unul dintre obiectivele majore ale sistemului judiciar trebuie să fie ridicarea Mecanismului de Cooperare și Verificare. Pentru îndeplinirea acestui obiectiv, toate instituțiile din Justiție, dar și Parlamentul și puterea executivă trebuie să își dea concursul pentru ca, atunci când actualul CSM și actualul Parlament își termină mandatele, să putem bifa împreună această reușită. În încheiere, vreau să vă încurajez – judecători și procurori – să vă continuați munca de schimbare la față a României. Nu vă lăsați intimidați, nu vă lăsați pradă influențelor politice sau amenințărilor! Pentru că nu există altă șansă a acestei țări decât cu un stat de drept consolidat și cu o justiție independentă. Indiferent de natura și dificultatea obstacolelor, magistrații onești vor avea în mine un partener loial în depășirea oricăror piedici.
Vreau să fiți alături de mine, așa cum eu voi fi partenerul dumneavoastră instituțional. Să îmi fiți alături și să ne opunem împreună, din toate puterile, oricăror tentative de distorsionare a realităților și interacțiunilor specifice unui stat de drept, a unei lumi normale. Și nu mă aveți alături doar pe mine, ci și milioanele de cetățeni care au venit la vot, în noiembrie anul trecut. În final, urez succes candidaților înscriși în cursă și vă doresc tuturor multe împliniri profesionale și multă putere de muncă! Vă mulțumesc!

Domnule președinte al Senatului, Domnule prim-ministru, Domnule viceprim-ministru, Domnule ministru al Apărării Naţionale, Domnule director, Domnilor generali, Doamnelor și domnilor, onorată asistenţă, Este o bucurie și o mândrie să mă aflu astăzi în faţa reprezentanţilor instituţiei care, de-a lungul timpului, a constituit etalonul profesionalismului și al onoarei în faţa poporului român.
Încrederea de care se bucură Armata României și, totodată, recunoașterea valorii sale de către aliaţii noștri, au fost câștigate cu greu, dar pe merit, de fiecare dintre cei pe care îi reprezentaţi.
Domnilor generali, Transformările recente ale contextului geopolitic și evoluţiile dinamice de securitate din ultima perioadă în vecinătatea ţării noastre subliniază fragilitatea sistemului regional de securitate și ne reconfirmă nevoia de consolidare a sistemului naţional de apărare.
Instituţia militară, ca pilon de bază al asigurării securităţii statului, trebuie consolidată în primul rând pentru a elimina deficienţele care pot genera vulnerabilităţi în sistemul de apărare, dar și pentru a ne menţine credibilitatea în angajamentele pe care ni le-am asumat. Una dintre priorităţile mandatului meu pentru perioada imediat următoare este găsirea soluţiilor pentru creșterea bugetului apărării. Voi declanșa consultări cu partidele parlamentare pentru încheierea unui acord politic cu scopul asigurării, în anul 2017, a unui prag minimal de 2% din PIB pentru apărare. Mai mult, propun tuturor factorilor politici, atât de la guvernare, cât și din opoziţie, să-și asume clar menţinerea acestui minim obiectiv pentru cel puţin 10 ani, astfel încât să putem asigura predictibilitatea cheltuielilor militare, mai ales în ceea ce privește pregătirea și programele strategice de înzestrare. Împreună cu ceilalţi factori de decizie ai statului, dar și cu partenerii externi, voi face tot posibilul pentru găsirea soluţiilor realiste de alocare a resurselor bugetare care să permită finanţarea corectă a sistemului militar. Nu voi accepta ca în viitor Guvernul, indiferent de cine îl conduce, să nu respecte finanţarea asumată pentru Armată. România și-a câștigat, cu o contribuţie importantă a militarilor noștri, respectul aliaţilor și garanţia sprijinului acestora la nevoie. Însă niciun aliat sau partener nu ne va putea garanta vreodată securitatea dacă noi singuri nu vom face asta pentru noi. Trebuie să fim un generator de securitate regională, nu doar un beneficiar al sistemului de alianţe din care facem parte.
Doamnelor și domnilor, Așa cum știţi, în domeniile politicii externe și de securitate, strâns conectate, sunt adeptul principiului consecvenţei. Apartenenţa ţării noastre la NATO și UE este definitorie, iar continuitatea și predictibilitatea în relaţia României cu aceste organisme, dar și cu partenerii noștri strategici, sunt esenţiale. Parteneriatul strategic cu Statele Unite ale Americii are o însemnătate deosebită pentru ţara noastră din punct de vedere militar și sper ca el să poate fi dus mai departe, cu o îmbunătăţire semnificativă a relaţiei pe latura economică, nu doar de dragul beneficiilor și bunăstării economice pe care le va aduce, ci și pentru că, la rândul ei, bunăstarea economică generează securitate.
Domnule general Dănilă, Vă felicit pentru modul în care aţi condus Statul Major General în mandatul dumneavoastră. A fost o perioadă dificilă, caracterizată în primul rând de constrângeri bugetare resimţite la nivelul întregii ţări. Cu toate acestea, militarii români și-au făcut datoria cu onoare și profesionalism, fie că și-au reprezentat ţara pe câmpul de luptă în teatrele de operaţii, în misiuni de reprezentare la nivel internaţional, sau acasă, în unităţile militare de pe teritoriul naţional.
Domnule general-locotenent Ciucă,
Vă doresc mult succes în mandatul dumneavoastră. În calitate de șef al statului și de comandant al Armatei, ca președinte al Consiliului Suprem de Apărare a Țării, voi face tot posibilul pentru a vă sprijini în eforturile dumneavoastră de asigurare a necesităţilor Armatei României. Siguranța militarilor din teatrele de operaţii trebuie să fie o preocupare permanentă atât pentru dumneavoastră, cât și pentru conducerea politică a ministerului. Împreună vom reuși să identificăm soluţiile atât de necesare pentru ca programele de înzestrare să aibă ritmul asumat, fără întârzieri, dar și pentru creșterea calităţii vieţii personalului Armatei României. Vă mulţumesc!


Stimaţi organizatori, Stimaţi invitaţi, Doamnelor și domnilor, Vă mulţumesc pentru invitaţie. Îmi face mare plăcere să mă aflu aici, printre atâţia tineri și printre atâţia oameni dedicaţi educaţiei și excelenţei. Vreau să felicit Liga Studenţilor Români din Străinătate nu doar pentru organizarea acestui eveniment, ci pentru întreaga activitate. Vă felicit pentru iniţiativă și consecvenţă, pentru pasiunea voastră care face neînsemnate graniţele fizice și distanţa. Sunteși deja câteva mii de oameni în peste 50 de ţări angrenaţi în acest proiect și care faceţi cinste României.
S-ar putea spune multe cuvinte de apreciere pe care cu siguranţă le meritaţi, voi spune însă doar două: performanţă și patriotism. Performanţa devenită deja un mod de a fi și patriotismul care nu epatează, ci se manifestă în fapt - cred că acestea descriu cel mai bine cine sunteţi și ce faceţi. Auzim adesea spunându-se că în România nu mai există modele, că tinerii nu mai găsesc repere în societatea de azi sau că, din păcate, valorile se bucură de puţină recunoaștere. Există modele, există valori și există exemple. Trebuie doar să privim dincolo de ceea ce sare mai repede în ochi și să ascultăm dincolo de zgomot, trebuie să avem curajul să le recunoaștem și să le promovăm. Finaliștii competiţiei pentru excelenţă academică în străinătate sunt ei înșiși modele, sunt dovada că tinerii pot deveni repere într-o societate. Și nu numai ei. Există în toate domeniile oameni deosebiţi care pot la fel de bine să reprezinte exemple. Nu ei au lipsit, ci mai degrabă nouă ne-a lipsit preocuparea, noi nu i-am preţuit pe măsură și când spun noi, mă refer la cei care s-au aflat și se află în poziţii de decizie, acolo unde au puterea de a schimba această stare de fapt.
De aceea, cred că trei lucruri sunt esenţiale de acum înainte din această perspectivă. În primul rând este momentul să redescoperim modelele și reperele, să le scoatem la lumină și să le respectăm. În al doilea rând, dacă vrem să construim ceva durabil va trebui să asumăm performanţa ca obiectiv în toate domeniile. Şi, în fine, pe termen lung, va trebui să investim în educaţia care duce la performanţă, educaţia de calitate, care răspunde provocărilor actuale.
Dragii mei, Știu că avem un ţel comun - să ne aducem înapoi în ţară tinerii. Nu întâmplător am vorbit la învestire despre o Românie în care își fac loc stabilitatea, aprecierea valorii și calmul dat de a avea opţiuni și a putea alege. Deși pare ceva abstract, nu este. Are o consecinţă foarte concretă. Acesta este climatul în care poate apărea prosperitatea. Şi nu întâmplător am spus că este nevoie de reformarea sistemelor publice începând cu educaţia și sănătatea. Românii plecaţi peste graniţe vor veni înapoi când vor găsi în ţară condiţii comparabile cu cele din Occident, când vor avea aici perspectiva prosperităţii, o educaţie care oferă un viitor copiilor lor sau un sistem sanitar eficient și corect.
De asemenea, cred că mai avem un obiectiv: reprezentarea cu demnitate a ţării noastre în lume. România are nevoie de o strategie adevărată de promovare, care nu înseamnă un logo sau un clip publicitar, ci o viziune și un complex de acţiuni care să definească cine suntem în lume ca naţiune și ca stat. Mi-aș dori să fiţi partenerii mei într-un asemenea demers, pentru că prin ceea ce faceţi sunteţi deja ambasadorii României. Lucru pentru care vă mulţumesc!


Doamnelor și domnilor președinţi, Onorată asistenţă, Vă mulțumesc tuturor celor prezenți pentru că aţi înțeles cu maturitate și responsabilitate că este nevoie de un acord privind finanțarea Armatei, asumat de toate partidele politice parlamentare.
Astăzi le arătăm militarilor români că îi respectăm și că dorim să le îmbunătățim condițiile de muncă prin asigurarea finanțării necesare pentru pregătire și pentru înzestrarea cu echipament modern de luptă.
Faptul că toți cei prezenți s-au angajat să susțină atingerea în 2017 a unui nivel de minimum de 2% din PIB pentru Apărare și să păstrăm această sumă ca un minim pentru cel puţin 10 ani arată dorința României de a avea predictibilitate în asigurarea cheltuielilor militare.
Armata este un furnizor de securitate, dar poate să fie și un furnizor de dezvoltare economică, pentru că programele de înzestrare cu tehnică de luptă pot să genereze parteneriate între firmele de profil din țară și cele ale aliaților noștri, precum și investiții străine și locuri de muncă pentru români.
Eu văd Acordul politic de susținere a finanțării pentru Apărare și ca pe un acord implicit pentru dezvoltarea industriei naționale de apărare. Până acum s-au spus multe vorbe, au fost făcute multe strategii care au rămas de obicei doar pe hârtie. Este momentul să tratăm cu toată seriozitatea acest subiect important pentru securitatea națională și să obținem rezultate.
Astăzi arătăm, totodată, că România este membru responsabil în cadrul NATO și își înțelege bine atribuţiile.
Atunci când așteptăm solidaritate din partea aliaților noștri, într-un moment dificil pentru securitatea regiunii noastre, trebuie să fim conștienți că suntem datori să mărim contribuția financiară pentru Armată.

Parteneriatul strategic cu Statele Unite ale Americii, alături de apartenența la NATO și la Uniunea Europeană reprezintă elementele fundamentale ale politicii noastre externe și de securitate. Vă asigur că România se va comporta ca un partener de nădejde! Vă mulțumesc!


Stimate domnule ministru al Culturii, onoraţi parlamentari, onorați invitați,
Doamnă director, domnule director general,
Mulțumesc pentru invitație, în primul rând. În calitate de Președinte al României marchez pentru prima dată Ziua Culturii Naţionale. O fac, nu doar simbolic, printr-o vizită la Muzeul Naţional de Istorie a României. Pentru că, alături de Banca Naţională, Muzeul Naţional de Istorie a României este locul din centrul Capitalei ce semnifică în cel mai înalt grad temeinicia statul român din punct de vedere al culturii și al istoriei. Muzeul Naţional de Istorie a României este depozitarul Tezaurului istoric și al mărturiilor fundamentale ale ţării. Am trecut adineauri, împreună cu domnul Director General, prin faţa originalelor Declaraţiei de la Alba-Iulia din 1 Decembrie 1918 și a Constituţiei Regatului României din 1923. Ele sunt chei de boltă ale statului român modern, păstrate în depozitele Muzeului Naţional de Istorie a României. Din păcate, aceste mărturii, ca și multe altele, nu pot fi arătate publicului decât rar, greu și parţial.
Așa cum ne-aţi arătat, de 15 ani Muzeul Naţional de Istorie a României trăiește doar din expoziţii permanente. Sunt îngrijorat de faptul că acest simbol al istoriei și culturii se găsește în pericol. Specialiștii ne spun că muzeul ar rezista satisfăcător unui seism important, că nu asigură o conservare și o prezentare a patrimoniului la nivelul la care ar trebui să-l facă. De fapt starea Muzeului Naţional de Istorie a României este reprezentativă pentru o bună parte a valorilor culturale ale naţiunii, ce sunt îngrijite mai degrabă de oameni dăruiţi, dar cu puteri limitate, decât de instituţii. Nu este suficient doar să afirmăm libertatea de creaţie și accesul neîngrădit la cultură ca drepturi fundamentale, constituţionale fără a fi susţinute de mecanisme de sprijin ale creaţiei, fără programe constante și predictibile de finanţare a protejării patrimoniului, care ocolesc decizia politică partizană, rămânem doar în sfera propagandei.
Acest lucru trebuie să se schimbe. Mă bucur să constat că această schimbare are bune șanse a începe de aici. Prin iniţiativa direcţiunii sale și cu voinţa Parlamentului, Muzeul Naţional de Istorie a României are în 2015 fonduri care permit începerea proiectării modernizării instituţiei și consolidării clădirii.
Voi urmări îndeaproape eforturile conducerii pentru ca anul 2015 să constituie un nou început pentru Muzeul Naţional de Istorie a României, astfel încât el să poată fi funcţional cu ocazia Centenarului României Moderne, la 1 Decembrie 2018.
Stimate domnule director general,
Astăzi am semnat două scrisori prin care am confirmat acordarea Înaltului patronaj al Președintelui României pentru Festivalul Internaţional George Enescu, ediţia 2015 și pentru Festivalul Internaţional de Teatru de la Sibiu. Alături de aceste mari festivaluri internaţionale, modernizarea Muzeului Naţional de Istorie a României se poate înscrie în rândul marilor proiectelor identitare de care are nevoie România.
De aceea, în mod special în această zi, doresc să vă încurajez în proiectele Dumneavoastră. Așa cum le doresc tuturor celor care adaugă culturii României. Vă voi fi alături și chem toţi factorii implicaţi, de la autorităţi la experţi, și la întreg mediul cultural, să vi se alăture după puteri și atribuţii. Vă urez tuturor ca prin devotament, fapte și rezultate să binemeritaţi din partea ţării căreia îi serviţi cultura și patrimoniul nostru comun.


Domnule Primar Nichita,Domnule Prim–ministru Ponta,Domnule Președinte al Consiliului Judeţean Cristian Adomniţei,Înalt Prea Sfinţia Voastră Mitropolit al Moldovei Teofan,Prea Sfinţia Voastră Episcop Petru Gherghel,Onoraţi parlamentari,Doamnelor și domnilor,Dragi români,
Am venit, astăzi, aici, la Iași, în această zi importantă pentru naţiunea noastră, cu gândul la momentul istoric săvârșit acum 156 de ani, prin alegerea lui Alexandru Ioan Cuza ca domn al Moldovei și al Țării Românești.
Este o mare bucurie pentru mine să revin la Iași, capitala Unirii, un centru simbolic al românităţii și un reper al spiritualităţii noastre. Pentru prima dată, români din ţară și de pretutindeni, marcăm cu toţii Unirea Principatelor Române ca sărbătoare naţională. Este momentul să ne amintim că acest reper fundamental al existenţei noastre s-a realizat în timpuri istorice complicate. Unirea a fost, în definitiv, un act de mare abilitate politică. Recunoștinţa noastră este cu atât mai mare fiindcă am avut de-a face cu lideri vizionari, cu oameni vrednici care au înţeles că a-ţi servi ţara înseamnă, înainte de toate, asumarea cu mare responsabilitate a unor importante idealuri. Să nu trăim cu iluzia că atunci a fost ușor. Şi atunci, liderii au avut mari dificultăţi în a se solidariza în jurul unor interese esenţiale, așa cum a fost Unirea, dar au reușit să finalizeze cu succes un astfel de proiect fundamental. Pentru o asemenea reușită, este nevoie de viziune, de renunţarea la orgolii, la mărunte interese personale sau partizane, este nevoie de curaj și de acţiune.
Dragi români,Cu gândul la marii noștri înaintași și la domnul Unirii, Alexandru Ioan Cuza, cred că cea mai importantă lecţie a evenimentului de acum 156 de ani este puterea solidarităţii, priceperea de a construi un consens în jurul unui ideal naţional. Au existat atunci voci, și nu puţine ori neînsemnate, care au afirmat că Moldova a fost sacrificată și o bună bucată de vreme mulţi oameni nu s-au împăcat cu această idee. Privind în urmă, putem afirma fără să greșim că ideea de consens înseamnă tocmai puterea și abilitatea de renunţa la interese particulare pentru a construi mari proiecte. Dar o naţiune puternică de cetăţeni nu se poate hrăni doar cu momentele sale emblematice din trecut. O naţiune conștientă de misiunea sa istorică este datoare să lucreze zi de zi pentru idealurile sale. 1859, 1877 și 1918 sunt bornele noastre ca stat modern, dar, în aceeași măsură, aderarea la NATO și la Uniunea Europeană reprezintă succese foarte importante ale generaţiilor recente. Învăţătura pe care au oferit-o moldovenii și muntenii la 1859 este una importantă pentru zilele noastre.
Așa cum s-a întâmplat acum un secol și jumătate, și clasa politică de astăzi trebuie să se ridice la înălţimea idealurilor pe care naţiunea română le nutrește. În spatele unităţii și solidarităţii unei naţiuni trebuie să stea responsabilitatea. A fiecăruia dintre noi, dar mai cu seamă a clasei politice. A celor aleși să reprezinte interesele și să împlinească aspiraţiile acestui popor. Responsabilitate este un cuvânt pe care va trebui să îl redescoperim. Nu doar în vocabularul politic, ci ca fundament pentru decizii și acţiuni. Așa cum au arătat istoricii, modernizarea și occidentalizarea au stat la baza ideii de unire. Pas cu pas, cu efort susţinut și prin urmărirea sistematică a aspiraţiilor comune, înaintașii noștri au conectat Principatele la modernitatea europeană prin reformele interne și acţiunile de politică externă. Însă au existat și restanţe. Renunţarea la centralism este până astăzi una din restanţele societăţii românești pe care va trebui s-o ameliorăm cu calm, cu chibzuinţă și într-un timp rezonabil. Principiul descentralizării a fost agreat inclusiv în divanurile ad-hoc, dar nu a fost niciodată pus în practică.
Dragi români,Suntem la Iași, cel mai mare oraș de la graniţa de răsărit a Uniunii Europene. Însă la numai 150 de kilometri, dincolo de Prut, sunt fraţii noștri din Republica Moldova. Gândurile noastre se îndreaptă și către ei, pentru că ne leagă nu doar comuniunea de istorie, ci și de aspiraţii. Nu doar trecutul și moștenirea lui, ci și viitorul, în sensul apartenenţei la spaţiul comun european.

Doresc tuturor românilor să privească această zi cu bucurie, cu încredere în forţele proprii și în România! Așa să ne-ajute Dumnezeu!


Doamnelor și domnilor, Onorată asistență,
Vă mulțumesc dumneavoastră, doamnelor, supraviețuitoare ale Holocaustului, că sunteți, astăzi, aici. Vă rog să acceptați această modestă recunoaștere a suferințelor pe care le-ați îndurat alături de familiile dumneavoastră. Această ceremonie de decorare are loc la exact 70 de ani de la eliberarea lagărelor de concentrare de la Auschwitz-Birkenau. Prin intermediul ei aducem un pios omagiu tuturor victimelor Holocaustului din cel de-Al Doilea Război Mondial. Ziua eliberării acestui teribil complex de exterminare este dedicată memoriei suferinței, vocilor rezistenței și preocupării pentru aducere-aminte.
Momentul de astăzi mai înseamnă, însă, un lucru. Înseamnă că noi, ca națiune, ne opunem ignorării deliberate a trecutului. Înseamnă că nu ne ferim să discutăm deschis despre culpabilitate și responsabilitate. Tăcerea în fața ororilor, igoranța în fața discriminării, acceptarea în fața crimelor, nepăsarea în fața urii au făcut și ele posibil genocidul. Deportați în Transnistria de către regimul antonescian ori la Auschwitz de către autoritățile horthyste, evreii de pe aceste locuri au fost victime ale politicilor rasiale, antisemite, discriminatorii și criminale. Convoaie de bărbați, femei, copii și bătrâni au părăsit satele și orașele pentru a fi deportați. Mii de suflete nevinovate au dispărut. Și odată cu ele și spiritul civic ori datoria morală.
Prin tot ce a făcut în ultimul deceniu în privința comemorării și cunoașterii Holocaustului, statul român și-a însușit lecția trecutului. A înțeles pe deplin să acționeze împotriva uitării și a oricăror forme ale intoleranței, discriminării, rasismului, antisemitismului și xenofobiei.
Doamnelor și domnilor, Prin toate demersurile mele în această direcție voi căuta, în calitate de Președinte al României, să urmăresc o misiune sacră: să apăr memoria victimelor Holocaustului și să onorez adevărul istoric. O națiune nu poate avea viitor fără a-și respecta și cunoaște trecutul. Statul român, prin instituțiile sale, va continua eforturile concrete pentru prezervarea memoriei Holocaustului. Se pot gândi măsuri educative în domeniu, dar și simbolice, precum amenajarea ori întreținerea spațiilor memoriale.
În încheiere, aș vrea să adaug că, în acele vremuri tulburi de derută și disperare, au existat români, și nu puțini, cunoscuți sau nu astăzi, care au dat dovadă de solidaritate umană. Ei și-au riscat libertatea și viața, pentru a salva de la moarte semeni evrei sau romi. Să ne îndreptăm gândul și către ei. Gesturile lor curajoase reprezintă pentru noi un exemplu. Mi-aș dori mult ca, în anii ce vin, în paralel cu comemorarea victimelor, să încercăm să cunoaștem cât mai mulți dintre bravii cetățeni români care au făcut astfel de gesturi în timpul războiului.
În final, vă cer tuturor să ne rugăm în tăcere pentru cei dispăruți! Vă rog să păstrăm un moment de reculegere!
Fie ca amintirea victimelor să rămână veșnică în inimile noastre! Vă mulțumesc!


Onoraţi membri ai Grupului pentru Dialog Social,
Excelenţe,
Onoraţi parlamentari,
Doamnelor și domnilor invitați,
Nu e puțin lucru pentru o revistă și o organizație cum este cea a dumneavoastră să se nască și să trăiască odată cu democrația românească. În ianuarie 1990 părea un gest dificil, dacă nu imposibil, să înființezi un grup de reflecţie și o revistă de atitudine. Se fructifica, astfel, experiența libertății la câteva zile după prăbușirea unei dictaturi.
Un club de dezbateri între intelectuali de diferite profesii, orientări politice și viziuni asupra societății reprezintă în sine o grea misiune. A fi în dezacord cu puterea politică, a acționa critic în raport cu numeroși actori din societate reprezintă o dovadă a curajului și a lucidității. Nu mulți erau dispuși să și le asume. Grupul pentru Dialog Social și Revista 22 au fost vestitori de vremuri noi într-un context extrem de tulbure. Bătăliile pe care le-ați purtat pe scena României postcomuniste sunt etape ale democratizării prin care a trecut societatea românească.
25 de ani e o frumoasă vârstă a maturității care presupune păstrarea obiectivității și a spiritului lucid în analiza vieții noastre politice. De-a lungul timpului, dincolo de simpatii sau critici la adresa oamenilor politici, dincolo de opțiuni conjuncturale, GDS a apărat valorile democrației și ale pluralismului. Aceasta este, de fapt, după 25 de ani, contribuția dumneavoastră cea mai valoroasă la istoria recentă a României. Vă încurajez să continuați și să ne revedem și la aniversările următoare cu aceeași dorință de a sluji cu responsabilitate interesul public.
La mulți ani și vă mulţumesc!


Domnule Decan, Excelențele Voastre, Doamnelor și domnilor ambasadori,
Începem un an diplomatic în care așteptările față de performanța de politică externă a României sunt foarte înalte. Măsura ambiției mele, și a echipei cu care lucrez, este dată de încrederea acordată de cetățenii români, prin votul lor, la 25 de ani de la Revoluție. Promisiunea mea de a face altfel de politică privește în mare măsură politica externă. Îmi doresc o politică vizionară în relațiile internaționale: mai activă, mai coerentă, mai transparentă, mai creativă.
În același timp, tensiunile geopolitice din vecinătatea noastră imediată ne fac cu atât mai responsabili. Avem datoria să ne ridicăm, cu luciditate și înțelepciune, la nivelul așteptărilor statelor prietene și partenere. Cu acest prilej, vă mulțumesc încă o dată pentru urările și semnele de susținere transmise la preluarea funcției de președinte al României.
Vin în fața dumneavoastră în acest moment pentru a expune prioritățile de politică externă ale Președinției, ca parte a unui proiect ce depășeste anul 2015. Seriozitatea, coerența și predictibilitatea sunt principii care definesc construcția României puternice și prospere pe care și-o doresc toți cetățenii noștri. Cu atât mai mult, aceste principii trebuie să stea la baza politicii externe și de securitate națională.
Împărtășim valori comune legate de suveranitatea națională, statul de drept, drepturile și libertățile cetățenești, respectul față de legi - incluzând aici și normele internaționale, necesitatea cooperării, conservarea păcii și eliminarea oricărei surse de conflict. Din aceste motive, văd membrii Corpului Diplomatic acreditați la București nu doar ca punct de contact între mine și înalții reprezentanți ai statelor de provenință, ci și prieteni ai României și ai națiunii române.
Îmi doresc ca diplomații români să fie la fel recunoscuți în țările în care ne reprezintă. Buna colaborare pe care o avem cu dumneavoastră adaugă substanță și profunzime relațiilor externe ale României. Puterea oricărui stat se măsoară și în calitatea corpului diplomatic care îi servește interesele. Din acest motiv, Excelențele Voastre, sunteți oricând bineveniți aici.
Doamnelor și domnilor ambasadori,
Aspirăm la o politică externă puternic apropiată de cetățenii români, oriunde s-ar găsi aceștia. Apropiată de interesele nemijlocite, directe ale statului, fie ele politice, strategice, economice sau culturale. Aspirăm la o politică externă în măsură să protejeze cetățenii, comunitățile istorice românești și comunitățile noi din diaspora.
Ne propunem o politică externă cu o solidă componentă strategică, capabilă să se implice în găsirea celor mai bune soluții de a preveni sau încheia conflicte. Am convingerea că politica noastră externă poate să valorifice complet apartenența României la Uniunea Europeană și la Alianța Nord Atlantică. Și să confere substanță suplimentară relației de parteneriate în centrul cărora se află România.
Ne dorim o politică externă articulată la nivelul intereselor noastre economice, înțelegând că stabilitatea și prosperitatea unei națiuni sunt strâns legate între ele; o politică externă activă și în promovarea bogăției noastre culturale, a valorilor noastre naționale recunoscute universal. Ne dorim o politică externă a respectului și a demnității.
Ne aflăm într-o nouă etapă istorică. Ne confruntăm cu tendinţe de reîntoarcere spre abordări, modalităţi de raportare și riscuri de tip clasic, concomitent cu apariţia unor riscuri de tip nou. Proiectele noastre de construcţie, de care rămânem profund atașaţi, trebuie să ţină seama de aceste realităţi complicate. Confruntaţi cu dificultăţi sporite, trebuie să căutăm și oportunităţile pentru un viitor mai sigur și mai predictibil, o nouă perspectivă în care valorile noastre comune să fie susţinute și protejate. Profilul geopolitic al României, ca și cel al ansamblului noilor membri ai comunităţii euroatlantice, este readus direct în atenţie, plasându-ne în focarul dinamic al unor dezvoltări în bună măsură imprevizibile. România trebuie să valorifice calitatea de stat la frontiera externă a UE și a NATO, iar păstrarea și utilizarea acestei poziții prioritizează relațiile construite de noi.
Doamnelor și domnilor,
În mod deosebit, doresc să mă refer la Parteneriatul Strategic cu SUA, reper fundamental al politicii externe a României. Acesta încununează dedicaţia cu care diplomaţii români și americani au servit relaţiile bilaterale de-a lungul celor 135 de ani care au trecut de la stabilirea relaţiilor diplomatice dintre București și Washington. România dorește ca dialogul diplomatic și colaborarea cu SUA să continue dinamic, așa încât să se amplifice interacţiunea în domeniile principale ale Parteneriatul Strategic bilateral pentru Secolul XXI. O importanţă deosebită o are dezvoltarea cooperării economice, precum și a schimburilor interumane, în educaţie, știinţă și inovaţii. În anul 2015 va avea loc și operaţionalizarea sistemului american de apărare împotriva rachetelor balistice de la Deveselu - proiect strategic semnificativ pentru securitatea ambelor state, precum și pentru securitatea euroatlantică.
Doamnelor și domnilor,
Uniunea Europeană are a decide asupra modalităţilor de readaptare, asupra unui nou stadiu de construcţie. Realităţi presante ne vor obliga să facem alegeri mai tranșante decât cele cu care am fost obișnuiţi. Avem nevoie de decizii în direcţia aprofundării și raţionalizării modelului integraţionist european. Acesta trebuie să devină mai coerent și mai suplu, atât la nivelul funcţionării interne și al protejării intereselor cetăţenilor, cât și la cel al rezilienţei modelului și rolului global ale Uniunii.
Contextul crizei economico-financiare, din care UE și statele membre europene au făcut și fac eforturi intense și aprofundate să iasă, va continua să influențeze direcţiile de evoluţie ale proiectului european, potenţialul și liniile de adâncire a integrării. S-au multiplicat, totodată, problemele și punctele de criză în plan internaţional mai larg și s-au accelerat transformările sistemice în mai multe arii globale, nu doar în vecinătatea imediată a UE. Trebuie să găsim resursele pentru a transforma aceste provocări, prin efort comun, creativ și onest în tot atâtea posibilităţi de avansare a proiectului european - construcţie despre care suntem convinși că merită întreaga noastră implicare. Consider că este în interesul Uniunii și al tuturor să ne concentrăm atenţia asupra respectării valorilor și principiilor europene și asupra realizării proiectelor concrete.
Uniunea Europeană este rezultatul efectelor pozitive pe care aplicarea acestor valori și principii le-a generat în plan economic, social și cultural. Europa poate garanta prosperitatea și securitatea tuturor cetăţenilor săi fără să atenteze la ceea ce a câștigat deja prin respectarea deplină a acestor acumulări. Europenizarea completă a României este un obiectiv central al mandatului meu. Aceasta înseamnă continuarea procesului de integrare europeană, prin aderarea la spațiul Schengen și prin adoptarea monedei Euro. Locul României este în spațiul Schengen, stat membru cu drepturi egale și depline. Îndeplinim integral criteriile de aderare la spaţiul Schengen. Orice nelămuriri pe acest palier țin pur de considerente politice.
Deficitul cel mai mare de care suferă statele membre UE nu este cel exprimat în bugetele naționale, ci în lipsa încrederii între parteneri, care duce la discriminare. Cred că putem depăși acest moment. Datoria partenerilor noștri europeni este de a fi corecți în evaluările lor și în implementarea regulilor. Credem în reguli care se respectă și care nu se schimbă în funcție de interese trecătoare. În conformitate cu asigurările pe care le-am primit din partea instituţiilor europene, ne așteptăm ca România să devină stat membru al Spaţiului Schengen.
Mai mult decât atât, în spiritul unităţii și al solidarităţii atât de necesare în prezent, România este pregătită să contribuie la perfecţionarea sistemului Schengen. Este nevoie, pe de o parte, ca libertatea de circulaţie - libertate fundamentală - să nu fie afectată, iar, pe de altă parte, să fie asigurat un control mai riguros la granițele externe ale UE.
Concluziile succesive pozitive ale rapoartelor pe Mecanismul de Cooperare și Verificare reprezintă o recunoaștere a eforturilor de consolidare internă pe toate planurile: combaterea corupţiei, funcţionarea instituţiilor, creșterea transparenței și a predictibilității. Suntem convinși că vor fi urmați pe mai departe pașii drepți, corecți pentru a începe procesul de phasing-out al MCV pentru România.
Așadar, în fața dificultăților și a avertismentelor de orice natură, România își reafirmă angajamentul față de proiectul european, fiind ferm convinsă de superioritatea modelului politic, economic și de securitate al UE.
Anul 2014 a fost marcat de un paradox al înțelegerii importanței valorilor europene și democratice. În timp ce eurosceptismul se accentua în vechile democrații, iar reprezentanții săi își sporeau prezența în Parlamentul European, în Ucraina, cetățeni curajoși manifestau pentru dreptul lor de a-și consolida aspirațiile euroatlantice. Dar alegerile pentru Parlamentul European au demonstrat și că europenii sunt, în fapt, majoritar raționali și că nu fug după iluzii.
Românii, la rândul lor, au ales calea dezvoltării serioase și temeinice și nu s-au lăsat înșelați de promisiuni nefundamentate. UE rămâne cea mai puternică garanție a păcii și a stabilității, iar în fața discursurilor populiste rezistăm printr-o susținere neobosită a proiectului european în ansamblul său. În scopul unității noastre, trebuie să arătăm reținere în fața oricărei abordări care să accentueze ideea unei Europe cu două viteze.
Doamnelor și domnilor ambasadori,
Încep acest mandat cu gândul la pregătirea României pentru preluarea președinției Consiliului UE în anul 2019. Este o onoare să fiu cel care va conduce țara noastră în perioada celei mai înalte funcții de răspundere europeană. Este, în același timp, o responsabilitate pentru care trebuie să pregătim planuri solide în beneficiul comun al României și al celorlalte state membre.
Voi susține construcția unei strategii integrate de politică externă la care să contribuie toate instituțiile statului român, toți actorii politici, sociali și economici interesați de succesul acesteia, coordonator și garant fiind Președintele României. Este vital pentru dezvoltarea României să avem o politica externă și de securitate coerentă, asumată de Președinție, de Guvern și de Parlament. Cred că domeniul politicii externe poate fi primul debarasat de interese partizane și conjuncturale. Abordarea pe principiile seriozității și perseverenței trebuie să marcheze relația dintre România și statele membre ale UE, dar și pe cea dintre toate statele membre și cele vecine UE. Multe dintre țările care vor deține președinția UE provind din zona Europei Centrale și de Est, prilej extraordinar de stabilire a unor numitori comuni.
La începutul unei noi Președinţii a Consiliului UE, doresc să urez succes Letoniei și să o asigur de deplina noastră susţinere în realizarea priorităţilor stabilite, pentru o Uniune Europeană mai competitivă. Vor fi de gestionat provocări multiple: în plan intern, în vecinătatea estică și sudică a Uniunii, dar și provocări cu caracter transversal, precum combaterea terorismului sau fenomenul migraţionist. În acest context, doresc să menționez că, independența României și a Europei este profund legată de independența și securitatea energetică. România poate deveni un exportator de securitate în regiune printr-o politică a susținerii interconectorilor energetici și prin exploatarea resurselor proprii. România salută importanţa acordată obiectivului de realizare a Uniunii Energetice. Considerăm esenţială continuarea procesului de consolidare a solidarităţii în interiorul UE, între Uniune și vecinii săi, precum și a acordării de prioritate proiectelor de infrastructură din această regiune.
De asemenea, avem în vedere substanţializarea relaţiilor cu statele cu care am încheiat parteneriate strategice sau relaţii privilegiate și consolidate precum Franţa, Germania, Italia, Polonia, Austria, Regatul Unit, Spania și Turcia. Vom continua să acţionăm pentru completarea acestui dialog bilateral prin cooperări sectoriale în special în sfera economică. Aceste aceste ţări se numără printre principalii investitori și parteneri comerciali ai României. De mare parte din aceste ţări ne leagă, dincolo de interesele strategice, și afinităţi speciale de istorie și cultură. De asemenea, România acordă o importanţă sporită relaţiilor bilaterale cu Ungaria și Bulgaria, state vecine și parteneri strategici, și va acţiona în continuare în vederea dezvoltării acestora în cadrul firesc al relaţiilor de bună vecinătate, cu accent deosebit pe proiecte transfrontaliere circumscrise agendei europene.
Doamnelor și domnilor,
O vecinătate stabilă și sigură este prioritară pentru România. Suntem activ implicaţi în procesul de revizuire a Politicii Europene de Vecinătate (PEV), în dimensiunile ei răsăriteană și sudică. Aceasta trebuie să răspundă atât potenţialului de dezvoltare a relaţiilor dintre UE și partenerii săi, cât și provocărilor speciale pe care le ridică aceste vecinătăţi.
Parteneriatul Estic rămâne un instrument relevant pentru relaţionarea cu partenerii noștri din vecinătate, cu precădere în actualul context de securitate regional. În pregătirea Summitului de la Riga, din luna mai, considerăm necesar un proces de actualizare și adaptare a Parteneriatului Estic, care să asigure realizarea unor obiective ambiţioase. Este esenţială consacrarea unei perspective europene clare a partenerilor din Parteneriatul Estic cei mai performanţi, care au voinţa politică și care îndeplinesc condiţionalităţile necesare, prin implementarea riguroasă a principiilor diferenţierii și „more for more”. Summitul de la Riga este un bun prilej pentru a transmite un asemenea mesaj.
România va sprijini în continuare ferm eforturile Republicii Moldova, Ucrainei și Georgiei, cele trei state care au semnat în cursul anului 2014 acorduri de asociere și liber schimb cu UE, precum și cooperarea cu celelalte state din cadrul Parteneriatului Estic: Armenia, Azerbaidjan și Belarus. Evenimentele din Ucraina au aruncat o umbră de tristă amintire a Războiul Rece asupra anului 2014. Reiterez declarațiile privind atacurile asupra populației civile de pe teritoriul ucrainean ca fiind acte criminale condamnabile. Dar evaluarea situației în termeni ce ar trebui să aparțină istoriei trebuie să se oprească aici.
UE este un instrument care și-a demonstrat din plin eficiența în construirea păcii și a prosperității. Este și scopul pentru care a fost creată și nu avem voie să uităm acest lucru. Nu întâmplător existența sa coincide cu cea mai lungă perioadă de pace și prosperitate cunoscută de continentul european. România a beneficiat de apartenența la această construcție vizionară și va continua să contribuie la consolidarea sa.
În acest context, România condamnă încălcarea suveranității și integrității teritoriale a Ucrainei și va continua să contribuie la materializarea aspirațiilor sale europene și euroatlantice. Parcursul european al Republicii Moldova si al Ucrainei rămâne una dintre preocupările principale de politică externă ale României. Motivul nu este doar cel al legăturilor istorice binecunoscute, ci și proximitatea României de zonele de conflict și de aceste state în care Federația Rusă acționează ilegal. Alegerile parlamentare din 30 noiembrie 2014 din Republica Moldova au reconfirmat sprijinul popular pentru opţiunea politică proeuropeană. În pofida situaţiei regionale dificile, cetăţenii Republicii Moldova și-au exprimat în mod curajos convingerea că aceasta este calea care le garantează prosperitatea, în cadrul unei societăţi cu instituţii democratice stabile pe termen lung. Suntem hotărâţi să sprijinim, ca și până acum, întreprinderea în Republica Moldova a reformelor interne dificile în vederea apropierii de Uniunea Europeană. Un guvern stabil și cu o viziune unitară proeuropeană sunt de preferat oricărei alte soluții de compromis. Sperăm ca liderii de la Chișinău să-și înțeleagă misiunea dată de cetățenii moldoveni și să își orienteze eforturile exclusiv în direcția consolidării democrației.
De asemenea, suntem preocupaţi de destinul partenerilor din Balcanii de Vest și de promovarea unei viziuni integrate a conceptului de cooperare regională. Țările din regiune angajate pe calea integrării europene vor găsi întotdeauna în România un partener de încredere.
România va continua să participe în mod activ, atât conceptual, cât și operaţional, la dezvoltarea Politicii de Securitate și Apărare Comună, inclusiv la misiunile și operaţiile UE sub această egida. Țara noastră va aprofunda cooperarea pe acest palier cu statele partenere. România susţine consolidarea relaţiilor Uniunii cu partenerii săi strategici. Parteneriatul transatlantic rămâne unul din punctele centrale ale politicii externe a României, dar și al Uniunii. Susţinem consecvent redinamizarea acestor relaţii fundamentale în cadrul noului Parteneriat Transatlantic pentru Comerţ și Investiţii. Acesta oferă șansă istorică de a ne regândi structura relațiilor economice și de a găsi noi pârghii pentru a ne asigura independența și libertatea economică, înțeleasă în termenii competitivității și pieței libere.
România va continua, în cadrul Alianţei Nord-Atlantice să-și consolideze profilul de stat aliat european, cu vocaţie transatlantică, cu rol stabilizator și predictibil în regiune. NATO constituie pentru România un pilon esenţial, indispensabil, pentru securitatea, prosperitatea și apărarea valorilor politice, democratice și de drept la care aderăm.
Prezenţa activă a României în cadrul NATO, calitatea contribuţiilor ei la eforturile aliate de susţinere a păcii, libertăţii și democraţiei în lume au fost confirmate și de agenda politică ambiţioasă cu care a participat la Summitul Alianţei din Regatul Unit, unde au fost evidenţiaţi pilonii esenţiali ai acesteia: capacitatea de a se răspunde credibil și eficient la provocările actuale, soliditatea legăturilor transatlantice și solidaritatea statelor aliate.
Este necesar ca, în condiţiile crizei de la graniţa de est a Alianţei, NATO să demonstreze, în continuare, unitate, solidaritate și hotărâre în îndeplinirea sarcinii sale fundamentale - apărarea colectivă. Nu trebuie ca jocuri cu sumă nulă sau tentative de refacere a unor sfere de influenţă să afecteze stabilitatea regională și securitatea euroatlantică, consolidate după încheierea Războiului Rece. Considerăm că este firesc ca de spiritul comunităţii euroatlantice, fundamentat pe libertate, democraţie și securitate, să beneficieze și statele aflate la est de România, care aspiră să facă parte din Alianţă.
Provocările recente la adresa securităţii internaţionale au reliefat clar importanţa pentru Alianţă a valenţelor strategice ale Mării Negre. România va continua să sprijine Ucraina, prin operaţionalizarea Fondului NATO de Sprijin în domeniul apărării cibernetice. Se vor asigura condiţiile necesare pentru sprijinirea celorlalţi parteneri ai Alianţei, cu accent pe Republica Moldova și Georgia. Este necesar ca pe agenda NATO să se rezerve un profil accentuat securităţii și stabilităţii Ucrainei, Georgiei și Republicii Moldova, state cu semnificaţie aparte pentru climatul de securitate din ansamblul spaţiului euroatlantic. Se impune să fie reiterate mesajele puternice prin care NATO sprijină independenţa, suveranitatea și integritatea teritorială a acestor state, în cadrul frontierelor lor recunoscute pe plan internaţional și reiterează susţinerea politică a eforturilor lor de reformă.
Are prioritate maximă punerea în aplicare completă și la termenele convenite a deciziilor aliate adoptate la Summitul din Regatul Unit, cu un accent aparte în ceea ce privește Planul de Acţiune al Alianţei pentru creșterea capacităţii operaţionale menite să consolideze securitatea pe flancul estic, fie că este vorba despre măsurile de reasigurare, fie că este vorba de cele de adaptare a Alianţei, inclusiv în ce privește prezenţa concretă a NATO pe teritoriul aliaţilor estici, inclusiv, desigur, în România. Aceste elemente au constituit o parte importantă a discuţiilor pe care le-am avut cu Secretarul general al NATO din 16 ianuarie.
Evenimentele din 2014 din vecinătatea estică au arătat că trebuie ca NATO să-și consolideze capacitatea de anticipare, dată fiind modificarea permanentă a situaţiei pe planul securităţii. România este printre Aliaţii care au înţeles pe deplin necesitatea investiţiilor adecvate în capacităţile de apărare. Acordul politic naţional privind creșterea finanţării pentru Apărare reprezintă o expresie elocventă a atitudinii solidare a României și în sfera cheltuielilor militare.
Doamnelor și domnilor,
Ameninţările la adresa securităţii regiunii extinse a Mării Negre amplifică rolul strategic al României în promovarea unui climat de pace și securitate la frontiera estică a UE și a NATO. Vom urmări în continuare cu atenţie și evoluţia conflictelor îngheţate, un element suplimentar de tensiuni în regiunea extinsă a Mării Negre.
Relaţiile României cu Federaţia Rusă, asemenea relaţiilor Uniunii Europene și NATO cu Federaţia Rusă, sunt astăzi umbrite de evenimentele grave care au dus la criza ucraineană. Revenirea acestor relaţii la stadiul atât de necesar al dialogului constructiv și colaborării corespunzătoare intereselor comune depinde imperios de respectarea în politica externă rusă a principiilor dreptului internaţional. Încercarea de rescriere a regulilor, depășirea unor linii roșii în materia conduitei și principiilor de drept internaţional, recursul la modalităţi de acţiune între state care ţin de epoci trecute, ne creează probleme tuturor, europenilor, comunităţii atlantice, vecinătăţii, Rusiei însăși - iar implicaţiile se extind dincolo de spaţiul euroatlantic.
Avem un interes special și în dezvoltarea relaţiilor cu statele din Asia Centrală, intenţionând consolidarea dialogului politic și intensificarea cooperării energetice și economice. Asia Centrală poate juca un rol cheie în diversificarea surselor de aprovizionare cu hidrocarburi ale Europei. De asemenea, dorim să facilităm fluxurile comerciale în și dinspre Europa, prin realizarea unui coridor de mărfuri între Marea Neagră și Marea Caspică, care să conecteze Asia Centrală la Europa și, mai departe spre est, spre China. Portul Constanţa, coridorul dunărean, sunt atuuri importante pe care România le va folosi în acest demers.
România și-a dezvoltat și va continua să caute noi căi de a aprofunda și diversifica o reţea dinamică de parteneriate, cu rezultate în bună măsură substanţiale, ca instrumente de susţinere a unor interese pragmatice, dar și de coalizare în jurul unor obiective strategice împărtășite, în primul rând din unghiul apartenenţei euroatlantice. Vom urmări căi mai eficiente de a da un nou impuls, substanţă suplimentară, valoare economică adăugată și avantaje mutuale extinse, în relaţiile cu actori emergenţi, cu statele din spaţiile extraeuropene și extraatlantice în general.
Obiectivul României de a-și revigora și de a-și diversifica relaţiile cu statele din zona Asia - Pacific răspunde intereselor sale economice, dorinţei de a beneficia de colaborarea cu componentele unuia dintre cele mai importante motoare de creștere ale economiei mondiale. Dorim să dezvoltăm, în continuare, ansamblul relaţiilor cu Republica Populară Chineză, prin diversificarea cooperării economice și extinderea legăturilor interumane. Abordăm acest obiectiv într-o manieră cuprinzătoare, realistă și pe termen lung, care să răspundă intereselor noastre reciproce. Considerăm, că, în acest fel, vom contribui și la realizarea obiectivelor Agendei cooperării strategice 2020 a relaţiilor UE-China. Lucrăm, de asemenea, pentru consolidarea parteneriatului strategic cu Coreea de Sud, pentru substanţializarea parteneriatului cu Japonia, care are și valenţe strategice, precum și pentru implementarea parteneriatului extins cu India. Dăm atenţia cuvenită și posibilităţilor de colaborare regionale oferite de Întâlnirile Asia-Europa și de Asociaţia Naţiunilor din Asia de Sud-Est.
În Orientul Mijlociu, suntem în situaţia privilegiată de a avea relaţii tradiţionale cu toate statele din regiune, un rol important avându-l și existenţa unor importante comunităţi românești sau de origine română în multe state. Cu Israelul, România întreţine relaţii diplomatice neîntrerupte încă de la înfiinţarea sa, reușind să dezvoltăm un dialog și o cooperare intensă. Avem vechi și puternice relaţii de parteneriat cu statele arabe. În virtutea acestei colaborării tradiţionale, avem datoria și interesul comun să impulsionăm raporturile noastre politico-diplomatice, îndeosebi pentru a contribui la revitalizarea relaţiilor economice și comerciale. Ne propunem valorificarea la întreaga sa capacitate a potenţialului economic al relaţiilor dintre România și statele din Orientul Mijlociu, prin deschiderea unei noi etape în cooperarea economică.
Este importantă valorificarea capitalului de simpatie și de încredere reciprocă acumulat pe planul relaţiilor dintre Românie și statele Africii. În acest scop este nevoie de elaborarea și concretizarea unor proiecte cooperare concrete, mutual avantajoase, în domenii precum educaţia și formarea profesională, cercetarea, transferul de tecnologie și agricultura. Ca stat al Uniunii Europene, România va continua să participe la acţiunile menite să contribuie la securitatea, stabilitatea și dezvoltarea statelor africane, dorind ca solidaritatea și colaborarea dintre cele două continente să se consolideze. Consider că realizarea unei capacităţi instituţionale eficiente trebuie să rămână un obiectiv prioritar al statelor africane, iar România dispune de experienţa necesară dezvoltării capacităţii statale poate sprijini aceste eforturi prin promovarea expertizei ţării noastre în domeniul tranziţiei la o societate democratică.
Evoluţiile din ultimii ani au demonstrat o creștere a interesului reciproc al comunităţii oamenilor de afaceri din România și din America Latină, care s-a concretizat prin importante creșteri atât în ceea ce privește cooperarea economică în general, cât și schimburile comerciale. Intenţionăm să dinamizăm dialogul politic bilateral cu statele latino-americane, pentru a consolida acest proces, ca parte a diversificării prezenţei internaţionale a României pe plan economic și a reducerii dependenţei de anumite pieţe.
Doamnelor și domnilor,
Am intrat în cel de-al 70-lea an de existenţă a Organizației Națiunilor Unite - forul cu vocaţie universală căruia, la fondare, i-au fost încredinţate pacea și securitatea internaţională. În acest an, ONU urmează să adopte agenda de dezvoltare post-2015, să încheie a treia Conferinţă internaţională privind finanţarea dezvoltării, să desfășoare a treia Conferinţă de evaluare a Tratatului de neproliferare a armelor nucleare și să convină un nou acord global în domeniul schimbărilor climatice. La 14 decembrie 2015, se vor împlini șase decenii de la aderarea României la ONU, prilej de bilanţ și de scrutare a perspectivelor, sub semnul dorinţei ca România să continue să participe activ la activitatea Organizaţiei.
În cadrul Organizaţiei Internaţionale a Francofoniei, România va continua să-și consolideze rolul de „stat-far” în Europa Centrală și de Est și va sprijini dezvoltarea dimensiunii politice a organizaţiei și implicarea sa în soluţionarea problemelor globale.
Reafirmăm angajamentul asumat de România pentru protejarea și promovarea drepturilor omului, orice tentativă de diminuare a principiilor universalităţii și indivizibilităţii drepturilor omului fiind, pentru noi, de neacceptat. Evenimentele recente din Europa ne arată că se impun eforturi susţinute pentru apărarea valorilor democratice și a drepturilor și libertăţilor fundamentale ale omului. Este important să ne unim eforturile în lupta împotriva tuturor celor care prin acţiunile lor aduc, într-un fel sau în altul, atingere drepturilor și libertăţilor fundamentale ale oricărei persoane, fie că este vorba de dreptul la viaţă sau la libertatea de opinie, de expresie sau de credinţă.
Pe fondul creșterii în ultima perioadă a numărului de acte de violenţă motivate religios in diferite colţuri ale lumii, România este implicată activ, alături de principalii ei parteneri externi, în acţiunile și activităţile comunităţii internaţionale de combatere a acestor fenomene și de promovare a dialogului interreligios și interconfesional în scopul creării unui climat bazat pe respect reciproc, indiferent de orientarea religioasă sau de credinţă.
În lumea contemporană, caracterizată de diversitate culturală, libertatea de religie sau credinţă, toleranţa și dialogul interreligios joacă un rol esenţial în consolidarea societăţilor democratice. Diversitatea religioasă trebuie privită ca o resursă în dezvoltarea societăţii, iar gestionarea adecvată a diversităţii culturale și religioase înseamnă recunoașterea contribuţiei acestei diversităţi la viaţa socială a comunităţii.
Legat de această temă, doresc să menționez dorința acestei admnistrații de a spori atenția asupra efectelor benefice pe care o diplomație culturală asertivă le poate avea pentru accentuarea dialogului între cetățenii lumii și a interconectivității națiunilor. Dialogul susținut între națiunile lumii contribuie la o mai bună încredere între culturi, previne neînțelegerile și contribuie la reducerea conflictelor socio-culturale. Din aceste motive, Excelențele Voastre, vă rog să vedeți în mine un partener în avansarea colaborării pe acest palier.
România va continua să participe la aceste eforturi, prin care sunt sprijinite democraţia și respectarea drepturilor omului. Un accent deosebit îl vom pune pe situaţia românilor din statele din vecinătatea noastră estică. Politica României în domeniul protecţiei drepturilor persoanelor care aparţin grupurilor de minoritari etnici beneficiază de recunoaștere din partea comunităţii internaţionale ca model în materie.
În România toate cultele își pot desfășura activitatea fără niciun fel de restricţii, în conformitate cu propriile norme și tradiţii. Prin promovarea dialogului interconfesional și susţinerea politicilor de prevenire a conflictelor interreligioase, România susţine libertatea de religie, toleranţa și nediscriminarea religioasă. Totodată, ne revine o mare responsabilitate legată de conservarea valorilor românești, promovarea identităţii religioase și a prosperităţii comunităţilor noastre rezidente în alte state. Suntem îndreptăţiţi astfel să ne așteptăm ca statele pe teritoriul cărora trăiesc comunităţi românești să adopte măsuri similare, menite să asigure protejarea identităţii naţionale, etnice, culturale, religioase și lingvistice a persoanelor aparţinând acestor comunităţi. Dorim să fim un partener de încredere pentru guvernele din statele unde trăiesc comunităţi românești și să îi asigurăm de sprijinul nostru pentru orice apel făcut pentru apărarea democraţiei și drepturilor omului. Ca promotoare a Cadrului Uniunii Europene pentru strategiile naţionale de integrare a romilor, România protejează drepturile și libertăţile tuturor cetăţenilor săi, inclusiv pe cele ale persoanelor de etnie romă și susţine necesitatea ca, în Europa, să se ia în considerare aspectele transnaţionale ale acestui dosar, concomitent cu recunoașterea necesităţii eforturilor coroborate.
Aș dori să amintesc, în acest context, și de angajamentul ferm și fără echivoc al României pe calea asumării trecutului, comemorarea victimelor Holocaustului, lupta împotriva antisemitismului și xenofobiei. Eforturile coerente făcute de autorităţile române în această direcţie de peste un deceniu sunt recunoscute pe plan internaţional. Preluarea, în cursul anului 2016, de către ţara noastră a președinţiei Alianţei Internaţionale de Amintire a Holocaustului va constitui un bun prilej de a avansa programele aflate în derulare și de a promova experienţa României în domeniu, mai ales în regiunea noastră.
Din perspectiva contribuţiei concrete ca membru al comunităţii euroatlantice și actor relevant în spaţiul internaţional, rămânem profund dedicaţi intereselor comunităţilor românești din afara ţării și ne vom intensifica efortul de a întări raporturile, ca ţară de origine, cu diaspora noastră - în virtutea aportului cât de poate de semnificativ al acesteia la dezvoltarea și prosperitatea noastră internă, la mai vizibila și mai buna situare a României în lume. La viaţa economică și socială a statelor pe care dumneavoastră le reprezentaţi participă numeroși români, care au optat să trăiască și să muncească acolo. Autorităţile române, inclusiv serviciul diplomatic, le acordă o atenţie deosebită. Dorim ca românii aflaţi dincolo de frontierele statului român să se simtă protejaţi și să beneficieze de libertatea și de posibilitatea de a-și păstra identitatea etnică și religioasă și totodată de drepturile individuale, de a munci și de a beneficia fără discriminare de rezultatul muncii lor, în conformitate cu convenţiile internaţionale în materie.
La rândul lui, statul român este deschis spre diversitatea etnică și religioasă a celor care trăiesc și muncesc pe teritoriul lui. De altfel, în forurile internaţionale competente, au fost apreciate politica noastră, cadrul nostru legal și instituţional pe acest plan. Pentru atingerea acestor obiective, însă, este nevoie ca instituția Ministerului Afacerilor Externe să fie puternică și respectată, să aibă resurse financiare și umane îndestulătoare pentru a-și îndeplini rolul strategic. De asemenea, intenționez să aprofundez colaborarea dintre Administrația Prezidențială și Parlamentul României. Consider că este necesară o coerență în abordarea temelor de politică externă și îmi doresc să institui practica bunei colaborări între specialiști care să lucreze pe aceleași subiecte. Diplomația parlamentară este o sursă complementară dezbaterilor interguvernamentale și la nivelul șefilor de stat și un instrument folositor care necesită atenție sporită.
Doamnelor și domnilor ambasadori,
Deși dețin de doar o lună funcția de Președinte al României, am avut tristul prilej, ca și dumneavoastră, de a exprima condoleanțe și solidaritate din partea națiunii române în două situații diferite, pentru atacuri sângeroase la adresa unor civili. Nu dorim ca generații viitoare să cunoască ororile conflictelor de orice fel. Dar asta nu înseamnă că oricine amenință modul de viață al oamenilor născuți liberi nu se va întâlni cu un răspuns pe măsură.
O politică externă puternică poate asigura întotdeauna un răspuns rapid. Politica externă a României va fi eficientă și creativă și va răspunde dinamicii accelerate din regiune.
Excelențele Voastre, închei mulțumindu-vă pentru prezență. Vă doresc un an nou bun, de succes. La mulți ani!


Stimată doamnă președinte a Înaltei Curți de Casație și Justiție,Domnule președinte al Curții Constituționale,Domnule președinte al Consiliului Superior al Magistraturii,Onorați membri ai CSM,Domnule ministru,Domnule Procuror General,Doamnă director,Onorați invitați,Doamnelor și domnilor proaspăt magistrați,
În primul rând, vă urez aici bine ați venit! În al doilea rând, adresez sincere felicitări absolvenților Institutului Național al Magistraturii!
Este pentru mine un motiv de bucurie ca la început de mandat să am în fața mea o nouă generație de magistrați. Semnarea decretelor de numire a dumneavoastră în funcția de judecător și, respectiv, de procuror, reprezintă un început de drum și are o însemnătate aparte. Oficial, prin actul de numire, ați intrat într-unul dintre cele mai importante sisteme, cel judiciar, care este fundamental pentru existența statului de drept. Un sistem care a făcut progrese importante în ultimii ani, la a cărui consolidare magistrații au contribuit în mod substanțial.
Garantarea independenței justiției și statului de drept, precum și sprijinirea luptei anticorupție sunt priorități ale mandatului meu, pe care le voi reafirma cu fiecare ocazie. Înaintea mea au vorbit persoane cu experiență în profesia de magistrat, care pot constitui repere profesionale pentru oricine dintre dumneavoastră. Prestigiul funcției de magistrat și responsabilitatea cu care aceasta este încărcată sunt subiecte mereu actuale.
Nu este rolul meu să dau sfaturi și nici nu cred că de acest lucru este nevoie. Cred, însă, că fiecare dintre noi, indiferent ce putere în stat reprezentăm, trebuie să avem mereu în minte ce se așteaptă de la noi.
Dați-mi voie, așadar, să exprim unele așteptări pe care nu doar eu le am, ci cred că cei mai mulți dintre români le au. Așteptări care descriu, de fapt, câteva repere ale activității în justiție. În primul rând independenta justiției, care este esențială. Dumneavoastră veți fi chemați să realizați concret acest principiu în întreaga activitate și în conduita extraprofesională.
Un alt reper fundamental este descris de formula „nimeni nu este mai presus de lege”. Independența poate fi golită de conținut, dacă legea nu este aplicată egal tuturor, indiferent de poziție, funcție, avere sau statut social. În al treilea rând, responsabilitatea magistratului este un corolar al activității sale și trebuie să devină un principiu de conduită și un mod de viață.
În fine, îmi doresc să nu uitați niciodată că justitia este, ca și noi toți, în slujba cetățeanului. În paralel cu principiile independenței, echidistanței și responsabilității, să nu uitați că în fața dumneavoastră se află oameni. Și întotdeauna când lucrați cu oameni, este nevoie de respect și deferență. Respectarea drepturilor fundamentale ale cetățenilor în administrarea justiției, în limitele și rigorile legilor, rămâne o coordonată esențială a activității dumneavoastră.
Prin numirea ca magistrați ați fost investiți cu prerogativele uneia dintre cele trei puteri în stat. Vă îndemn să o exercitați cu devoțiune, profesionalism, echidistanță si decență. Vă doresc mult succes în cariera profesională și în viață!


Domnule Președinte al Senatului, Domnule Președinte al Camerei Deputaților, Domnule Prim-ministru, Doamnelor și domnilor miniștri,Excelenţele voastre, doamnelor și domnilor ambasadori,Onoraţi parlamentari,Doamnelor și domnilor,
Am dorit ca la începutul acestei noi sesiuni parlamentare să mă adresez dumneavoastră, celor care, în urma votului cetățenilor, sunteți parte a organismului reprezentativ suprem, Parlamentul.
Vă rog să priviți prezența mea în fața Camerelor reunite ca pe un semn de deschidere și respect față de puterea legiuitoare. Ca Președinte al României îmi asum astfel o relație de colaborare instituțională corectă și de parteneriat cu Parlamentul. Un asemenea parteneriat răspunde spiritului Constituției și așteptărilor cetățenilor. Dar în același timp are și însemnate rațiuni practice. Puterile statului, deși separate, sunt de fapt chemate să lucreze împreună în serviciul cetățenilor. Progresul unei națiuni nu se poate naște din conflict permanent între cei chemați să o reprezinte, ci din efortul lor comun.
Momentul de astăzi nu va rămâne unul singular în decursul mandatului meu. În spiritul acestui parteneriat, îmi propun să vin în fața dumneavoastră la începutul fiecărei sesiuni parlamentare, pentru a vorbi despre priorități, despre temele care îi preocupă pe români și despre soluțiile posibile. Nu întâmplător, mesajul transmis astăzi de la tribuna Parlamentului vine după o serie de consultări cu partidele politice, cu Președinții celor două Camere și cu reprezentanți ai societății civile. Acesta este modul în care înțeleg să dau conținut rolului de mediator și integrator al Președintelui.
O spun direct: îmi doresc un Parlament puternic. Pentru că un Parlament slab înseamnă o verigă slabă în construcția democratică. Pentru că un Parlament lipsit de credibilitate nu face decât să îndepărteze cetățenii de politică și să lase loc îndoielii, resemnării sau cinismului. Parteneriatul Președintelui cu Parlamentul răspunde nevoii de a restabili încrederea în această instituție fundamentală a democrației. Dar este important ca și acțiunile dumneavoastră, deopotrivă, să fie în același sens. Un Parlament ferm în materie de integritate, corect în raport cu cererile justiției, responsabil în actul de legiferare, activ în atribuțiile de control și transparent în conduită va fi, cu siguranță, privit altfel de cetățeni.
Doamnelor și domnilor,
Am constatat cu bucurie că există deschidere față de reformarea instituțiilor politice, pe care o reclamă intrarea într-o nouă etapă a consolidării democratice și pe care cetățenii României o doresc. Dar pentru o transformare profundă de sistem va trebui să renunțăm la câteva practici. În primul rând să renunțăm la populism și la electoralism. Ce înțeleg prin populism? Să propui măsuri care afectează arhitectura statului și instituțiilor fără argumente, doar pentru a atrage voturi. Ce înțeleg prin electoralism? Să gândești măsuri și sisteme de vot de natură să maximizeze câștigul electoral al unui partid sau altuia într-un moment dat. În acest fel nu se poate construi un stat. Trebuie să avem tăria să recunoaștem că din cauza populismului și electoralismului suntem astăzi aici. Nu în sens de vină, ci de responsabilizare, acum când avem șansa de a îndrepta lucrurile.
În unele cazuri, deși se știa că nu sunt eficiente, au fost create reguli care răspundeau unor interese electorale de conjunctură. În alte situații, temerile publicului au fost deliberat alimentate, pentru a distruge, iar conflictul politic a umbrit orice dezbatere așezată. Totul a fost subsumat unui război politic, lipsit de sens pe termen lung, dar consumator de energii și distrugător de speranțe. Ca Președinte al României, pot să afirm în acest context că nu voi uza niciodată de instrumentul referendumului pe teme populiste, doar pentru a aduna voturi.
În ceea ce privește proiectele care îmbracă reforma instituțiilor publice vreau să vă supun atenției câteva chestiuni. Noi, întreaga clasă politică trebuie să reflectăm la rece dacă alegerea dintr-un singur tur de scrutin a președinților de Consilii Județene sau a primarilor a fost o decizie oportună sau nu, dacă a adus administrația mai aproape de cetățean sau nu, dacă a făcut-o mai responsabilă, mai reprezentativă, mai transparentă sau nu. Să reflectăm cu sinceritate asupra consecințelor votului pe listă sau votului uninominal, cum facem ca cetățenii să fie mai bine reprezentați, cum creștem calitatea actului politic. Dacă gândim sistemul electoral pornind de la asemenea deziderate vom putea oferi mai repede și mai temeinic răspunsuri.
Chiar și tema reducerii numărului de parlamentari trebuie scoasă din sfera populismului. Suntem cu toții de acord că actualul sistem a generat un for legislativ supradimensionat. Și ne dorim un parlament mai mic. Dar nu pentru că democrația este prea costisitoare, nu pentru că un întreg corp legiuitor trebuie sancționat sau blamat. Nu. Ci pentru că dorim un Parlament mai eficient și mai reprezentativ. Soliditatea democrației depinde de Parlament, de capacitatea lui de a-și recâștiga rolul și încrederea publicului.
Sunteți chemați să dați un răspuns adecvat și românilor din diaspora. Și în acest caz am constatat că există voință politică din toate părțile. A gândi votul românilor din diaspora în termenii avantajului sau dezavantajului electoral, de tipul cine câte voturi poate lua, așa cum s-a mai întâmplat în trecut, este o capcană pe care cred că avem înțelepciunea să o evităm. Nu este rolul Președintelui să spună care dintre soluțiile tehnice este mai bună. Pentru asta există specialiști, iar pentru decizie există vot. Dar, ca garant al drepturilor și libertăților cetățenilor și ca mediator între stat și societate, este datoria mea să mă asigur că dreptul fundamental la vot al tuturor românilor este respectat, indiferent unde trăiesc ei.
O altă practică la care va trebui să renunțăm, dacă vrem cu adevărat să mișcăm lucrurile în România, este cea a schimbărilor de fațadă, care acoperă conservarea stării de fapt. S-au mai făcut în România cosmetizări de instituții sau mecanisme, pentru ochii publicului, dar care nu au condus la transformări reale. Dacă avem tăria să recunoaștem și acest lucru, vom face încă un pas înainte. Aparența schimbării care ascunde rezistența la schimbare nu este o soluție. Mai devreme sau mai târziu cei care o practică decontează politic la vot, pentru că oamenii văd și înțeleg aceste lucruri. Să nu subestimăm niciodată maturitatea alegătorilor!
Modificarea legislației privind finanțarea partidelor și a campaniilor electorale, precum și o nouă lege a partidelor politice trebuie să conducă la o creștere a transparenței, integrității și participării. Dar și la dispariția unor fenomene absolut nedorite precum mita electorală sau turismul electoral. Campaniile electorale nu sunt concursuri de dat găleți și nici festivaluri de resurse nelimitate, despre a căror proveniență toată lumea se întreabă, dar nimeni nu răspunde. Am văzut că la aceste capitole aveți deja propuneri care să facă legislația mai clară, mai transparentă, mai riguroasă când vine vorba despre finanțare și mai flexibilă, mai inclusivă, mai deschisă când vine vorba despre încurajarea participării.
În urma consultărilor cu partidele politice am convenit un calendar, care presupune ca până la sfârșitul acestei sesiuni să avem un nou pachet de legi - privind alegerile locale și parlamentare, votul românilor din diaspora, finanțarea partidelor și campaniilor electorale, legea partidelor. Mă aștept ca acest calendar să fie respectat. În acest fel vom arăta două lucruri: acela că reforma instituțiilor politice a fost demarată și există cadrul pentru ea. Și că atunci când dezbatem și suntem responsabili, chiar dacă avem păreri diferite, putem construi pentru România. Prin respectarea calendarului convenit, Parlamentul României are în această sesiune oportunitatea de a împlini o așteptare, de a avea un prim rezultat concret și de a începe să recâștige în mod autentic încrederea oamenilor.
Schimbarea de legislație nu va fi suficientă singură, ci doar însoțită de o schimbare de conduită, mentalitate și atitudine. Un rol aparte vă revine dumneavoastră, celor din partidele politice, în a gândi modalități de selecție care să pună în valoare performanța, profesionalismul, prestigiul și integritatea. Publicul se uită și evaluează oamenii pe care îi susțineți și promovați în funcții de demnitate publică, de la nivel local până la nivel central.
Doamnelor și domnilor,
Unul dintre punctele importante, unde am constatat că există acord, se referă la răspunsul Parlamentului la solicitările justiției. Discuțiile purtate cu actorii politici îmi dau convingerea că se poate ajunge rapid la o soluție legislativă pentru accelerarea și simplificarea procedurilor pentru cererile de încuviințare a reținerii, arestării sau percheziției parlamentarilor și pentru cele de efectuare a urmăririi penale pentru miniștri și foști miniștri membri ai Parlamentului. Dincolo de aspectul practic, al celerității și transparenței, va fi un semnal de angajament public și voință politică, în raport cu independența justiției și sprijinirea ei în lupta anticorupție.
Doresc, de asemenea, să salut preocuparea de a face schimbări în Regulamentele de funcționare ale celor două Camere, inclusiv faptul că reprezentanții Executivului se angajează să vină în fața Parlamentului. Este un prim pas pentru ca funcția de control parlamentar să recapete conținutul adecvat și așteptat. Nu un control formal sau aparent, rămas pe hârtie și neexercitat în practică. Ci unul autentic și eficient asupra Guvernului, dar și asupra celorlalte autorități aflate sub control parlamentar. Golirea de fond a acestei funcției afectează autoritatea și prestigiul Parlamentului și reprezintă o pierdere în consolidarea democratică. În același timp, funcția de legiferare a Parlamentului are nevoie să recapete și ea conținut. Echilibrul puterilor în stat presupune ca atributul de legiferare al Executivului să fie unul excepțional, nicidecum curent. Nu este în spiritul democrației și statului de drept nici ca guvernul să asume funcția legislativă, nici ca prin ordonanțe de urgență să facem frecvent excepții de la lege Istoria recentă ne arată că toate partidele, atunci când se află în opoziție, critică folosirea ordonanțelor de urgență, dar când ajung la putere recurg la ele în măsură egală sau chiar mai mare. Despre asemenea lucruri trebuie să spunem adevărul. Și să le punem punct.
Ridic această problemă în contextul în care pe agenda consultărilor mele cu partidele politice s-a aflat și nefericita Ordonanță de Urgență a Guvernului nr. 55/2014. O decizie luată la nivel de Guvern, într-un context la care nu doresc să mă mai refer, s-a întors acum ca un bumerang asupra Parlamentului și a creat o situație juridică aproape imposibil de rezolvat. Aceasta este una din consecințe. O alta este instabilitatea și lipsa de predictibilitate în legislație, care se răsfrânge mai departe în instabilitatea și lipsa de predictibilitate a mediului politic, social și economic. Utilizarea frecventă a ordonanțelor ajunge să aibă, de fapt, efecte directe asupra oamenilor. Cine să investească în România și să creeze locuri de muncă dacă legislația se schimbă mereu? Cine să dezvolte planuri pe termen lung dacă există riscul ca regulile să fie altele de la un an la altul sau chiar de la o lună la alta? Cine să aibă încredere dacă din când în când legea este pusă între paranteze prin ordonanțe? Vă rog să reflectați la aceste lucruri fără a le atașa o conotație politică, ci din perspectiva performanței instituțiilor de care depinde, în ultimă instanță, viața de zi cu zi a cetățenilor noștri.
Doamnelor și domnilor,
Respectul față de instituția Parlamentului se exprimă și în îndeplinirea obligațiilor care îmi revin în calitate de Președinte. În decursul acestei sesiuni voi prezenta Parlamentului Strategia Națională de Apărare, în conformitate cu Legea fundamentală. De asemenea, există din partea mea disponibilitatea de a media teme sensibile, unde lipsa unui dialog a condus la blocaj. O asemenea temă este legea securității cibernetice. Cred că putem găsi un echilibru între nevoia de securitate, crescândă și justificată de noile realități internaționale, și apărarea drepturilor și libertăților inalienabile ale individului, pe care se fundamentează o societate democratică.
Doamnelor și domnilor,
Am spus și doresc să exprim din nou convingerea mea că așteptările mari pot duce la rezultate mari. Atunci când oamenii ne privesc cu atenție și cu speranță avem toate motivele să fim mai mobilizați și mai responsabili. Parteneriatul despre care am vorbit nu înseamnă că vom fi toți de acord cu toate. Pentru asta există mecanisme democratice, majorități și voturi. Este firesc ca fiecare partid să aibă o anumită viziune și temele pe care i le impune orientarea și electoratul propriu. Dar vorbesc despre un parteneriat bazat pe dialog și respect, la care contribuie fiecare, cu abordarea proprie, pentru a lăsa în urmă ceva mai bun. Vă mulțumesc!


Domnule Ambasador,Stimați invitați,Doamnelor și domnilor,
Vă mulţumesc că sunteți aici și mă bucur să fiu împreună cu dumneavoastră. Vă spun acest lucru și în numele soţiei mele care mă însoţește astăzi, dar și în numele delegaţiei mele cu care am venit astăzi la Paris. Vă mărturisesc că este, pentru mine, un moment plin de emoție. Emoția întâlnirii cu oameni de care mă leagă o relație specială, vorbesc de dumneavoastră si de mine. Sunteți aici doar o mică parte dintre cei care trăiesc și muncesc în Franța. Mi-ar fi plăcut să-i cunosc pe cât mai mulți și sper să o fac în timp și cu alte ocazii. Vă rog să le transmiteți tuturor compatrioților noștri cu care vă întâlniți aprecierea și respectul meu.
Legătura specială cu românii din diasporã nu este dată numai de votul din 16 noiembrie în sine, ci de ceea ce a stat în spatele lui. Și anume patriotism, spirit civic, conștiința libertății și a puterii de a decide prin vot, maturitate. Românii nu sunt un popor tăcut și resemnat, ci o națiune puternică și conștientă, cu aspirații. Aceste aspirații, împărtășite și de românii din diaspora, și de cei de acasă, am privilegiul să le reprezint și datoria să le împlinesc. Știu aceste lucruri și le am mereu în minte în exercitarea mandatului meu.
Românii dau Europei valoare. În două feluri. La propriu, prin miile de profesioniști, specialiști în toate domeniile care lucrează pretutindeni în Europa și în lume – medici, profesori, IT-iști, cercetători. Dar și prin toți cei care își practică meseria cu seriozitate și eficiență. Iar în noiembrie România a dat valoare și democrației în Europa prin exemplul concetățenilor noștri. Contribuția românilor la construcția europeană are, așadar, un sens foarte concret.
Doamnelor și domnilor,
M-am adresat ieri Parlamentului României pe tema priorităților din actuala sesiune parlamentară. Iar votul românilor din diaspora este una dintre aceste priorități. Am discutat despre acest lucru și la consultările cu partidele politice. Ca Președinte, nu voi spune eu care este varianta tehnică cea mai bună. Dar vreau să mă asigur că, oriunde s-ar afla, concetățenii mei au garantate drepturile și libertățile fundamentale, inclusiv dreptul la vot. Situații precum cea din noiembrie nu au voie să se repete. Dacă vrem ca cetățenii români să fie respectați în Europa și în lume, noi trebuie să fim primii care îi respectăm. A asigura condițiile necesare și a oferi soluții legislative pentru ca ei să voteze este nu doar o obligație constituțională, ci și o dovadă de minim respect. Închei cu aceste gânduri și cu convingerea că, deși suntem la început și avem multe de reconstruit, drumul pe care am pornit ne va duce la România prosperă și puternică pe care ne-o dorim cu toții. Vă mulţumesc!


Bun venit, domnule președinte al Senatului, domnule vicepreședinte al Camerei Deputaţilor, domnule președinte al Curţii Constituţionale, onoraţi judecători ai Curţii Constituţionale, domnule ministru, doamna judecător, onorată asistenţă. În primul rând, doamna judecător, vă felicit și vă doresc mult succes în această misiune nobilă de judecător al Curţii Constituţionale a României. Este un lucru evident că vă veţi ocupa, împreună cu colegele și colegii dumneavoastră, de respectarea Constituţiei României. Nu voi insista asupra acestui aspect. Este, însă, important de subliniat, domnule președinte Zegrean, onoraţi judecători ai Curţii Constituţionale, că, după părerea mea, dumneavoastră reprezentaţi ceea ce s-ar putea numi un stâlp al democraţiei din România. Eu cred că munca pe care o depuneţi este extrem de importantă pentru consolidarea democraţiei în România și vă încurajez să mergeţi mai departe cu toată hotărârea, toată responsabilitatea, cu toată demnitatea și să dovediţi și în continuare că știţi să faceţi faţă oricăror situaţii dificile. Vă doresc mult succes și o zi bună!


Excelenţele voastre,Doamnă Procuror-șef a DNA, Doamnă Președintă a Înaltei Curţi de Casaţie și Justiţie,Domnule Prim-ministru,Domnule Viceprim-ministru,Domnule Ministru al Justiţiei, Domnule Președinte al CSM, Domnule Prim-adjunct al Procurorului general, Doamnelor și domnilor,
Vă mulțumesc pentru invitația de a participa la ședința de bilanț a Direcției Naționale Anticorupție pe anul 2014. Un prim aspect pe care vreau să îl remarc este faptul că, de la momentul înființării instituției dumneavoastră și până astăzi, fața societății românești este profund schimbată. România anului 2015 nu mai e România anului 2005, când a fost constituit Parchetul Național Anticorupție, precursorul actualei Direcții Naționale Anticorupție. Zece ani la scara istoriei unui stat pot părea un termen foarte scurt. Cu toate acestea, în acești zece ani am fost cu toții martorii unei importante schimbări: creșterea capacității instituționale a statului de a lupta împotriva corupției.
Dar, în acest interval de timp, nu numai instituțiile s-au schimbat, ci și mentalitatea oamenilor. La nivelul societăţii a dispărut sentimentul neputinţei și al acceptării tacite în faţa corupţiei mici și mari. Începutul schimbării profunde pleacă de la respingerea fenomenului corupţiei la orice nivel și de la înţelegerea faptului că în viaţa publică nu există altă cale decât corectitudinea și respectarea legii. Cei care se abat de la aceste principii trebuie să răspundă în faţa justiţiei. DNA, alături de toate celelalte autorități ale statului, își face în mod eficient datoria în lupta anticorupţie.
România lucrului bine făcut este o țară în care lupta anticorupție este o prioritate a mea ca Președinte, pentru că de această luptă depinde existența statului român. Deși este o instituție tânără, DNA și-a câștigat, pas cu pas, un loc merituos printre cel mai bine situate instituții în încrederea cetățeanului. La această performanță, recunoscută inclusiv de Comisia Europeană, au contribuit mulți factori: o echipă de procurori și polițiști care își fac treaba cu profesionalism și responsabilitate, un cadru legislativ adecvat, sprijinul acordat de alte autorități ale statului român, susținerea din partea organismelor internaționale, și, nu în ultimul rând, implicarea societății civile.
Datele și cifrele din raportul de activitate reflectă, într-adevăr, faptul că DNA a funcţionat cu motoarele turate în 2014. Vă felicit și vă încurajez să mergeți mai departe. Am apreciat în mod deosebit rezultatele record pe care le-aţi atins anul trecut și pe care, pe scurt, vreau să le menționez: cel mai mare număr de dosare instrumentate într-un an, cel mai mare număr de rechizitorii și, foarte important, cel mai mare număr de soluții definitive de condamnare pronunțate în dosare de mare corupție instrumentate de DNA în anii anteriori. Calitatea activităţii DNA trebuie evaluată în legătură și cu astfel de indicatori. Ei sunt cea mai bună dovadă că DNA funcționează independent și în conformitate cu legea. Aceste performanțe sunt rezultatul unor eforturi deosebite, pentru care vă mulțumesc.
Doamnelor și domnilor,
Un alt aspect la care aș dori să mă refer este cel al anchetelor desfășurate de DNA și care vizează oameni din sfera publică, mai ales politicieni. Trebuie să depășim definitiv situațiile în care Parlamentul se opune anchetării membrilor săi. Sper ca partidele politice să-și respecte angajamentul asumat public de a face mai simple și mai transparente procedurile parlamentare care privesc cererile justiţiei. Mi-aș dori, de asemenea, să nu mai existe presiuni asupra justiţiei din zona politică, să nu mai avem declarații ale oamenilor politici care vizează cazuri instrumentate de procurori sau judecători. Este de apreciat aici promptitudinea cu care CSM, în calitatea sa de garant al independenţei justiţiei, a reacţionat în astfel de situaţii și a contribuit, prin poziţiile sale publice, la așezarea discursului public într-un registru de echilibru și responsabilitate.
Aș vrea, totuși, să adaug că există în România și mulţi oameni politici onești, cu bune intenții, care și-au dedicat activitatea comunităţilor lor și care este de dorit să se implice cât mai mult în viața publică, să-și pună profesionalismul în slujba cetățenilor pe care îi reprezintă sau îi vor reprezenta. În acest fel vor reapărea încrederea și parteneriatul dintre cetăţeni și clasa politică.
Activitatea DNA și a instituţiilor justiţiei mai are încă un efect pe care doresc să-l subliniez. România se transformă treptat în model și inspiraţie pentru alte ţări în ceea ce privește o luptă eficientă împotriva corupţiei.
Doamnelor și domnilor,
Nu aș putea încheia acest discurs fără a mă referi la două importante chestiuni, devenite recurente în ultimul timp: recuperarea prejudiciilor și resursele de care dispune parchetul anticorupție. Vreau să subliniez foarte clar că recuperarea prejudiciilor este, asemenea executării pedepsei, obligatorie, nu opţională pentru autoritățile statului. Recuperarea prejudiciilor reflectă eficienţa luptei anticorupţie și descurajează fenomenul. Situația din prezent – în care gradul de recuperare și executare a prejudiciilor de către Ministerul Finanțelor este în cuantum de aproximativ 10% – este, pur și simplu, inacceptabilă. De aceea, trag un semnal de alarmă și solicit factorilor decizionali să ia în serios această problemă, care devine una de importanță deosebită.
În același timp, cred că o analiză serioasă ar putea conduce la sporirea resurselor pentru DNA, fie că vorbim de spații de lucru, resurse umane sau buget. Cu toții am avea de câștigat din această investiție publică pentru că ar fi o investiție în viitorul națiunii noastre. Pe termen mediu și chiar lung, măsura eficienţei activităţii DNA ar trebui să fie dată nu numai de numărul de condamnări, ci și de reducerea efectivă a actelor de corupţie. Cred că putem împreună să construim o societate în care tentaţia corupţiei scade nu doar de frica pedepsei, ci în urma asumării de către noi toţi, și în special de clasa politică, a unor principii și valori care ţin de corectitudine, integritate și responsabilitate. Și înainte, dar și după ce am devenit Președinte am spus răspicat că vreau să punem România pe picioare. Pentru aceasta, însă, avem nevoie de instituții puternice, iar DNA este, în România anului 2015, o instituție-cheie care contribuie la întărirea statului de drept.
Rolul meu principal ca Președinte este acela de a sprijini acest demers și de a încuraja celelalte instituții ale statului să coopereze, potrivit competențelor ce le revin, pentru atingerea acestui scop. Sunt aliatul dumneavoastră necondiționat în această luptă pentru combaterea corupției și întărirea statului de drept. Vă mulțumesc și vă doresc succes în activitate în continuare!


Domnule rector,Doamnă prorector,Onorați profesori,Dragi studenți,
În primul rând, dați-mi voie să vă mulțumesc pentru primirea deosebit de călduroasă. Sunt impresionat. Am dorit să vă văd, dar căldura cu care m-ați primit a fost în sens pozitiv neașteptat de multă. Îmi face o deosebită plăcere să mă adresez dumneavoastră. Față de vizita precedentă făcută la Chișinău, acum mă aflu aici în calitate de Președinte al României, motiv pentru care emoțiile mele sunt și mai puternice. Prezența mea în fața dumneavoastră este nu doar un motiv de bucurie, ci și un prilej de a vorbi despre lucruri față de care simțim la fel: despre valorile noastre comune, despre provocările momentului, dar și despre oportunitățile pe care acest spațiu de pe continentul european și aceste timpuri le oferă.
Vreau să mă refer la două valori fundamentale care guvernează relația dintre noi: solidaritatea și identitatea. Și rezum aceste două noțiuni, interdependente în cazul nostru, prin proiectul european asumat de Republica Moldova în relație cu România. Cooperarea dintre noi dovedește cât de important este să ai un bun avocat în acest parcurs. Moldova are o mare șansă pe care noi n-am avut-o la momentul aderării. Această șansă se numește România, membru cu drepturi depline al Uniunii Europene, astăzi cel mai redutabil susținător al Republicii Moldova în procesul de integrare.
Se cuvine, înainte de toate, să salut prezența la această întâlnire a numeroși oameni de cultură din Republica Moldova. Sunt dascăl de profesie și știu că rolul unui dascăl nu este doar de a împărtăși cunoștințe. El are o misiune mult mai grea, aceea de a transmite valori și de a construi, astfel, caractere. În plus, rolul dumneavoastră pentru apărarea și păstrarea limbii române este unul fundamental, lucru pentru care vă sunt recunoscător și vă îndemn să mergeți mai departe.
Provin dintr-o generație care a avut nefericirea să cunoască viața sub un regim absurd și criminal, care a încercat să șteargă valorile fundamentale ale comunităților. Pe ambele maluri ale Prutului trăim cu cicatricele acestui trecut. De aceea îmi exprim acum respectul pentru eroii care s-au jertfit pentru propășirea limbii române.
Vă aduc, totodată, salutul cetățenilor români, care, prin deciziile luate în decursul ultimilor ani, au arătat că sprijină cu toată hotărârea parcursul european al Republicii Moldova. Pentru noi, drumul dumneavoastră către Europa unită reprezintă o prioritate națională. Avem, în acest moment, ca proiect politic asumat unanim – Președinţie, Guvern, Parlament – ideea de sprijin european pentru Chișinău. Subliniez angajamentul meu ferm în calitate de Președinte al României de a susține aceste demersuri, în baza prerogativelor funcției pe care o dețin.
Distins auditoriu,
Sunt și acum marcat de imaginea statuii lui Ștefan cel Mare din centrul Chișinăului. Cine ajunge aici și nu cunoaște biografia și faptele acestui mare personaj istoric, va încerca să-i înțeleagă imaginea prin simbolurile exterioare - coroană, paloș și cruce. Măreția lui Ștefan cel Mare este însă mai presus de elementele puterii medievale reprezentate de impunătoarea statuie de bronz ridicată în perioada interbelică. Aș spune că aceasta este doar partea cavalerească a figurii sale. Vizitatorul străin ar rata un detaliu fundamental dacă n-ar afla că acest mare ziditor de țară, cum îl numește Nicolae Iorga, este un simbol important al identității noastre comune. Gloria sa rezistă peste secole nu doar prin cei 47 de ani de domnie, ci mai ales pentru că faptele sale au contribuit decisiv la identitatea noastră, la solidaritatea unui neam. Aceasta este marea izbândă a vremii sale și, totodată, o lecție pentru noi, cei din stânga și din dreapta Prutului, în secolul XXI.
Astăzi, comuniunea de limbă, istorie, civilizație și cultură face din relația României cu Republica Moldova un episod unic la nivel european. În diferite etape ale construcției europene, diferite state au acordat altor țări care aspirau la statutul de candidat sau de membru al UE asistență consultativă și tehnică, precum și susținere în procesul de negociere. Cu toate acestea, relația dintre România și Republica Moldova depășește aceste elemente tehnice. Între noi este ceva mai presus de acquis comunitar, capitole de aderare, norme, condiții și proceduri.
Limba noastră comună este mult mai veche decât momentul când vizionarii lideri europeni construiau prima Comunitate a Cărbunelui și Oțelului. Între noi există un amestec de identitate și solidaritate greu de definit, dar ușor de simțit. De la Timișoara la Orhei se aude aceeași limbă, iar trecutul nostru încape deseori între coperțile aceluiași manual de istorie.
Ocazia de astăzi, pentru care le mulțumesc gazdelor noastre, de a mă întâlni cu tinerii din capitala Republicii Moldova, îmi oferă prilejul să subliniez importanța efortului Chișinăului de a continua parcursul european. Dumneavoastră veți deveni, în următorii ani, vocea locuitorilor Republicii Moldova, fie că vorbim despre politicieni, funcționari ai statului, jurnaliști, cercetători, activiști civici, reprezentanți ai mediului de afaceri. În această calitate, veți avea responsabilitatea decisivă de a conduce Republica Moldova în marea familie europeană. Astfel, elitele moldovenești au marea șansă de a contribui la așezarea Republicii Moldova acolo unde îi este locul, în Uniunea Europeană, alături de România.
Dar construcția unui viitor durabil nu poate fi însușită doar de către cetățenii Republicii Moldova, ci trebuie asumată cu hotărâre de Guvernul de la Chișinău, oricare ar fi acesta. Una dintre marile provocări ale anilor următori este să duceți la îndeplinire reformele democratice începute în țara dumneavoastră. Nu există altă cale spre prosperitate și securitate decât a continua acest efort susținut. Din nou, solidaritatea românească se va manifesta prin împărtășirea experienței pe care România a dobândit-o.
În ultimii ani, ați făcut eforturi importante pentru apropierea de Uniunea Europeană. Republica Moldova a reușit să fructifice din plin statutul de membru al Parteneriatului Estic, obținând anularea vizelor pentru cetățenii moldoveni și semnarea, alături de Ucraina și Georgia, a Acordului de Asociere cu Uniunea Europeană, inclusiv componenta de liberalizare a schimburilor. Aceștia sunt pași hotărâți în vederea integrării, dar nu și suficienți. De aceea eforturile trebuie să continue.
Trăim vremuri tulburi, chiar la granițele noastre, o perspectivă care complică și mai mult strădaniile Republicii Moldova. Cred că, în actualul context regional marcat de instabilitate, este de datoria României să contribuie la garantarea perspectivei europene a Republicii Moldova. Pentru noi, sprijinul acordat Republicii Moldova nu se rezumă doar la cel instituţional. Este vorba despre o adâncire a cooperării pe toate planurile, a relațiilor economice, a dialogului cultural și politic nu doar la nivel de stat, ci și între comunităţile locale. De asemenea, trebuie să sprijinim proiectele care conduc la creșterea independenţei energetice a Republicii Moldova, pentru ca acest stat să devină independent până la capăt.
Subliniez aici, în fața dumneavoastră, convingerea că eforturile de integrare a Republicii Moldova sunt strâns legate de consolidarea statalității. Această relație puțini o întrevăd, deși istoria de peste șase decenii a Uniunii o confirmă aproape fără excepție. Această constatare nu vine doar din trecut, ci și din realitățile curente, unele foarte dureroase, de la granița UE. Nu poţi construi nimic durabil fără stabilitate politică, fără consens și, mai ales fără, un proiect major asumat de factorii decizionali ai statului. Instituțiile funcționează și produc rezultate concrete și constante în timp doar dacă există calm, perseverență și răbdare, dacă există un parcurs predictibil și suficientă voință pentru a reuși. Sunt sigur că istoria acestei țări va fi scrisă cu multă trudă în anii următori, dar destinul unui stat este dat tocmai de curajul cetățenilor de a asuma obiective importante.
Evident, totul va lua timp, nimic nu se construiește peste noapte, dar fiți convinși că lucrurile făcute cu rânduială sunt mai eficiente și mai durabile. România a semnat Acordul de asociere cu Uniunea Europeană în 1993 și a devenit membru cu drepturi depline în 2007. 14 ani reprezintă un drum lung, dar experiența ne-a dovedit că așteptarea a însemnat, înainte de toate, depășirea propriilor bariere: din administrație, din justiție, din raporturile statului cu cetățenii. În final, aderarea la spațiul european comun înseamnă asumarea în practică a unor valori și principii care fac viața comunității mai bună.

România își dorește ca cetăţenii Republicii Moldova să se bucure cât mai curând de beneficiile pe care le poate aduce Europa pentru fiecare dintre ei. Mă refer aici la ajutorul economic pentru stabilizare, la programele de asistență și la liniile de finanțare. Relația noastră de cultură și limbă este esențială pentru că poartă cu ea valoarea de care am vorbit mai sus, solidaritatea necondiționată pe care România dorește să o confirme zi de zi. Tot acest proces dificil este o probă și pentru noi, pentru România, și anume cum vom reuși să furnizăm Republicii Moldova instrumentele de care dispunem – instituționale, procedurale, experiența birocratică – pentru reușita proiectului european de dincolo de Prut.
În ultimii ani, pe lângă legăturile de limbă și de spiritualitate, am reușit să trecem la proiecte economice diverse, unele de anvergură. Guvernele noastre au făcut pași importanți în apropierea celor două state în domenii concrete, iar în perioada următoare această colaborare va fi și mai intensă. De la educație la infrastructură, ne-am consolidat cooperarea și am arătat cetățenilor noștri, dar și Europei, că solidaritatea înseamnă înainte de toate a pune în valoare identitatea prin proiecte specifice, durabile și, mai ales, foarte pragmatice.
Teritoriul Republicii Moldova a avut o istorie specifică. Aici, la porțile Europei, oamenii și locurile s-au aflat la întretăierea civilizațiilor, în raporturi cu diferite puteri, au suferit de pe urma invaziilor sau ocupațiilor. Legăturile sociale, religioase, politice, culturale, economice au țesut o moștenire bogată pe care aveți datoria să o păstrați și să o valorificați. În timpurile noastre, această istorie merită să fie prezervată. Una dintre obligațiile majorității este de a conserva specificul cultural al minorităților care se află pe teritoriul statului. Experiența ne-a dovedit și nouă, celor de pe celălalt mal al Prutului, că minoritățile reprezintă o importantă dovadă a diversității și toleranței, pe care Europa modernă a căutat să le valorifice în chip aparte.
Una dintre lecțiile drumului nostru către Uniunea Europeană este aceasta: credința în democrație trebuie să fie prima noastră grijă. În acest mod, drepturile și libertățile cetățenilor sunt mereu apărate, statul de drept este consolidat, securitatea asigurată, iar prosperitatea devine posibilă. Din acest punct de vedere, Republica Moldova trebuie să se adapteze la modelul european de societate, în care statul asigură oportunități egale pentru toți cetățenii, în care legea este aceeași pentru toți și libertatea de expresie este, evident, garantată.
Doamnelor și domnilor,
Obiectivele majore au nevoie de date simbolice. În 2018, România va marca un moment deosebit, aniversarea Marii Uniri. Cred cu tărie că Unirea de la 1918 a fost cel mai frumos și mai profund proiect de țară din istoria noastră modernă. Cei care au făcut Unirea nu erau nici mai buni, nici mai harnici decât noi, dar au avut în gând un sentiment care aproape a dispărut din viața noastră publică a ultimilor ani: înaltul simț al datoriei. Dincolo de momentul festiv și de importanța acestei sărbători pentru România, sunt convins că putem găsi împreună, pe lângă motivul de a marca o istorie comună – 100 de ani de la Marea Unire - un obiectiv pe care Republica Moldova să-l îndeplinească în relația sa cu Uniunea Europeană, iar România să sprijine această etapă a calendarului integrării. Am evidenția astfel nu doar valoarea solidarității, ci și natura relației noastre, identitatea de cultură, istorie și limbă.
Câtă dreptate avea Jean Monnet, unul dintre părinții fondatori ai unității europene, când spunea, referindu-se la comunitatea europeană, că „Noi nu coalizăm statele, ci unim oamenii!”. Rostită de un român aici, la porțile Europei, această frază are un înțeles aparte. Întâi de toate pentru că istoria a arătat că Uniunea Europeană este cel mai performant model de cooperare între statele bătrânului continent, care asigură oamenilor valori și beneficii neprețuite: libertatea, bunăstarea, pacea și democrația. În al doilea rând, pentru că modelul de cooperare București-Chișinău este atât de inedit în istoria recentă europeană încât sunt sigur că, mai devreme sau mai târziu, oamenii de pe cele două maluri ale Prutului se vor regăsi nu doar în Uniune, ci și în comuniune, iar experiența lor va deveni parte a patrimoniului european.
Și pentru că vorbesc la Universitate, aș vrea să arăt și o altă probă a declarației lui Monnet. Îmi face o deosebită plăcere să reamintesc faptul că tinerii din Republica Moldova călătoresc în România pentru a studia de multă vreme, chiar înainte de existența unui acord între UE și Republica Moldova. Nu doar trecutul, ci și viitorul nostru sunt comune, iar identitatea noastră nu este dată doar de istorie și de geografie, ci și de spiritualitate, una dintre valorile fundamentale ale construcției europene. Așa cum știți, malurile Prutului au fost despărțite odată de sârmă ghimpată. Dar acest simbol al degradării păcii și libertății nu a fost caracteristic doar pentru România și Moldova, ci pentru jumătate de Europă. Acum, două state europene, unul membru al Uniunii Europene, celălalt aspirant la acest statut, au șansa de a dovedi că solidaritatea nu doar că poate doborî gardul de sârmă ghimpată, ci poate construi un viitor comun.
În final, aș vrea să vă transmit tuturor un mesaj de încurajare și de felicitare. Ați făcut lucruri mari în ultimii ani, ați impresionat Europa prin determinarea dumneavoastră. Sunt optimist că anii care vin vor aduce succese și mai importante. Vreau să vă asigur că România va sta alături de voi în tot acest efort de europenizare. Sunt convins că într-un orizont de timp rezonabil, Prutul va rămâne doar o graniță geografică, iar Republica Moldova va fi un membru serios și important al Uniunii Europene. În acest fel, poarta Europei se va mai muta cu un pas, așa cum a făcut și în 2013, 2007 sau 2004.
Unul din marile spirite ale culturii noastre, Mihai Eminescu, scria la 1878 despre Basarabia o frază pe care doresc să v-o împărtășesc pentru că ea caracterizează într-un chip cuprinzător toate eforturile pe care le faceți pentru a deveni membri ai Uniunii Europene. Cuvintele lui Eminescu reprezintă o sinteză fericită a valorilor care dau sens și apără relația dintre noi: ”E nobil răsadul din care s-a prășit acest mic popor românesc, și, deși planta nu e mare, rodul e frumos și îmbelșugat.” Vă mulțumesc!


Stimată doamnă Stănescu, însărcinat cu afaceri,Onoraţi invitaţi,Onoraţi parlamentari,Doamnelor și domnilor,Este o mare bucurie pentru mine să pot să fiu în această seară aici, împreună cu dumneavoastră. Este o întâlnire multașteptată, cel puţin din partea mea, și sunt foarte bucuros că aţi venit în număr așa de mare, unii de mai aproape, alţii de mai departe, mă bucur de prezenţa fiecăruia dintre dumneavoastră. Am pornit împreună pe un drum deloc ușor, la capătul căruia se află o așteptare a dumneavoastră și un angajament al meu: o Românie prosperă, respectată în lume, o Românie a șanselor și oportunităţilor, o Românie care-și preţuiește cetăţenii, în care munca și educaţia sunt apreciate.
Anul trecut, pe 16 noiembrie, alături de celelalte comunităţi din diaspora, aţi făcut posibil triumful democraţiei. Nu mă refer la rezultatul în sine al alegerilor, ci la dovada vie că fiecare vot contează, că fiecare cetăţean are un cuvânt de spus și poate decide viitorul României. Folosesc această ocazie să vă mulţumesc pentru determinarea extraordinară de care aţi dat dovadă. Și pentru faptul că în locul renunţării aţi ales implicarea, încrezători că puteţi schimba starea lucrurilor de acasă.
România are în Germania o diasporă tot mai numeroasă. Dumneavoastră ne reprezentaţi aici și în întreaga Europă. Daţi valoare naţiunii noastre prin seriozitatea, eficienţa și profesionalismul cu care vă desfășuraţi activitatea în toate domeniile. Fiecare dintre dumneavoastră sunteţi ambasadorii României și prin tot ceea ce faceţi construiţi un renume al ţării noastre. Îmi doresc ca ceea ce vă spun acum să ajungă la cât mai mulţi compatrioţi de-ai noștri care trăiesc aici, în Germania. Alături de românii din ţară, cu toţii aţi dat șansa României la un altfel de viitor.
Doamnelor și domnilor,
Știu că votul din noiembrie este purtătorul unei mari speranţe. De aceea cred că este de datoria mea să vă spun câteva dintre lucrurile pe care le-am asumat la acest început de mandat și ce am început să construim. Pe de-o parte, însăși prezenţa mea aici este expresia aspiraţiei spre o politică externă apropiată de cetăţenii români, oriunde s-ar afla aceștia. Mi-am asumat o politică externă mai creativă, mai transparentă și mai activă, prin care să valorificăm oportunităţi, să consolidăm relaţii, să ne facem mai bine auziţi în lume. Vreau ca românii, oriunde trăiesc, să fie mândri de modul în care sunt reprezentaţi în plan extern. Și îmi doresc ca întărirea relaţiilor cu celelalte state să aibă consecinţe practice pentru orice cetăţean. Pe de altă parte, în ţară, am spus că vreau să schimbăm modul în care se face politică. Să înlocuim scandalul cu dialogul, să depășim logica permanentului conflict și să construim reguli durabile. Doar așa putem să avem instituţii eficiente și solide, care lucrează pentru oameni. Doar așa putem ajunge în mod real la acea prosperitate și stabilitate care i-ar face și pe românii plecaţi să se întoarcă cândva acasă.
Pornind de la aceste principii am adus partidele la masa consultărilor pe tema reformei instituţiilor politice, am discutat cu reprezentanţi ai societăţii civile și m-am adresat Parlamentului la începutul acestei sesiuni. Îmi doresc să avem reguli noi de finanţare a partidelor și campaniilor electorale, mai riguroase și mai transparente. Îmi doresc reguli noi pentru partidele politice, care să încurajeze participarea, să aducă politica mai aproape de cetăţean. Dar, mai ales, îmi doresc o lege care să asigure dreptul de vot al cetăţenilor din diaspora. Garantarea condiţiilor și găsirea unei soluţii pentru ca toţi românii din diaspora să își poată exercita dreptul constituţional la vot este o chestiune de principiu. Aceasta este o prioritate a actualei sesiuni parlamentare și voi urmări cu mare atenţie mersul lucrurilor în Parlament.
În încheiere, vă încurajez să continuaţi cu aceeași determinare lucrurile bune pe care le faceţi pentru comunitatea în care trăiţi și pentru România! Și vă doresc în acest sens mult succes!Vă mulţumesc!


Domnule ministru federal de Externe Steinmeier,Domnule președinte Porr,Domnule împuternicit federal Koschyk,Onoraţi parlamentari,Doamnă primar Fodor,Domnule președinte al Consiliului Judeţean, Domnule director general Luca,Stimate doamne, stimaţi domni,
Este o mare plăcere pentru mine să particip împreună cu domnul ministru federal de Externe, domnul Frank-Walter Steinmeier, la vernisajul expoziţiei „Minoritatea germană din România, trecut și prezent în Europa unită” în aceasta frumoasă sala din muzeul Brukenthal.
Doamnelor și domnilor,
Doresc să subliniez astăzi, în mod special, faptul că, în decursul secolelor, relaţia dintre români și germani pe teritoriul României a fost, cu puţine excepţii din motive ideologice trecătoare, una caracterizată de armonie și respect reciproc. Germanii din România au fost mereu loiali statului român de la edificarea acestuia, având o contribuţie constructivă la consolidarea și modernizarea sa.
Comunitatea germană este recunoscătoare autorităţilor române și poporului român pentru faptul că, în cei 25 de ani de la căderea comunismului și înlăturarea dictaturii, a beneficiat de sprijin consistent în vederea păstrării identităţii sale, precum și de întreaga deschidere și simpatie a concetăţenilor săi. Instituţiile minorităţii germane – grădiniţe, școli, teatre, mass-media, asociaţiile culturale și instituţiile de ocrotire a persoanelor vârstnice – nu ar putea exista astăzi fără sprijinul generos al statului român, atât la nivel central, cât și al administraţiei locale.
Germanii din România sunt parte integrantă a istoriei și identităţii ţării noastre. Moștenirea culturală a acestei comunităţi este parte a diversităţii și bogăţiei unice a spaţiului cultural românesc, unde condiţiile sunt optime iar dorinţa este unanimă ca aceasta să existe și în viitor.
Mai mult, modelul de convieţuire din ţara noastră este exemplar. În lumina multiplelor conflicte motivate etnic la nivel internaţional, România este o excepţie fericită și un model de urmat. În acest context, sunt convins că Forumul Democrat al Germanilor din România va fi în continuare o punte importantă și valoroasă între România și Germania, și că reprezentanţii acestuia, la toate nivelurile, vor contribui mai departe la aprofundarea acestor relaţii și la edificarea unei Românii moderne, deschise și europene.
Mulţumesc organizatorilor și suporterilor acestei expoziţii pentru efortul și pentru dăruirea lor.


Domnule Prim-ministru,Domnule ministru al Apărării Naţionale,Domnilor senatori și deputaţi,Domnule general-locotenent, șef al Statului Major General,Doamnă și domnule secretar de stat, domnule secretar general,Stimaţi invitaţi,Doamnelor și domnilor generali, amirali, ofiţeri, maiștri militari și subofiţeri,
Particip, astăzi, pentru prima dată în calitate de Președinte al României la bilanțul Ministerului Apărării Naţionale. Un moment de bilanț poate fi unul formal sau presupune un raport rece. Vă asigur însă că pentru mine nu este. Dați-mi voie, înainte de a vorbi despre rezultate, despre provocări și nevoi în noul context global sau despre angajamente politice, să împărtășesc câteva gânduri.
La 1 Decembrie 2014, ca președinte ales, am fost prezent la parada militară de la Alba Iulia. Ca Președinte în funcție am asistat apoi la cea din 24 Ianuarie de la Iași. De fiecare dată, privindu-i pe militarii noștri, mai tineri sau mai experimentați, am văzut patriotism, onoare și curaj. Sunt convins că aceleași lucruri le-au văzut și milioane de români. A-ți pune viața în slujba apărării țării tale este una dintre expresiile cele mai clare și directe ale patriotismului.
Sunt momente care ne unesc și ne inspiră. Iar dumneavoastră, militarii Armatei Române, ne faceți, de fiecare dată, să redescoperim mândria și încrederea în forța națiunii noastre și în noi înșine. Pentru aceste lucruri vă mulțumesc, în numele meu și al concetățenilor noștri. Vă mărturisesc că pentru mine, în exercițiul funcției de Președinte, nu există moment mai emoționant decât salutul drapelului de luptă.
Doamnelor și domnilor,
Ne aflăm într-un context strategic complex, caracterizat de transformări semnificative la nivel regional și global. În proximitatea României, acţiunile militare de tip convenţional și hibrid reprezintă o provocare directă și violentă la adresa fundamentelor juridice ale securității spațiului european. În acest context, apartenenţa la NATO, alături de parteneriatul strategic cu Statele Unite ale Americii și de statutul de membru al Uniunii Europene, reprezintă coordonatele fundamentale ale politicii noastre externe și de securitate. Consolidarea profilului României în NATO și UE reprezintă o prioritate esențială și o componentă a securității țării noastre, o linie de conduită specifică bunei guvernări. Și în același timp răspunde așteptărilor concetățenilor noștri.
La 11 ani de la aderarea la NATO și la 8 ani de la aderarea efectivă la Uniunea Europeană, ţara noastră trebuie să își consolideze credibilitatea strategică. Într-o zonă caracterizată de coliziunea intereselor strategice și într-o perioadă marcată de modificări geopolitice rapide, credibilitatea reprezintă o valoare naţională importantă atât în relaţia cu aliaţii și partenerii noștri, cât și cu proprii noștri concetăţeni.
Credibilitatea noastră ca naţiune depinde de mai mulţi factori: continuitatea în promovarea unei politici orientată european și transatlantic; predictibilitatea în asumarea deciziilor de politică externă, în definirea intereselor naţionale și a obiectivelor strategice ce decurg din ele; transparenţă în conceperea politicilor publice și în planificarea resurselor necesare implementării lor.
În România lucrului bine făcut, politica în domeniul apărării și buna guvernare merg împreună spre folosul cetățenilor. Așa cum spune și legea noastră fundamentală, Armata este subordonată voinței poporului pentru garantarea suveranității, a integrității statului, dar și a democrației. De aceea, nu întâmplător, unul dintre primele demersuri politice după învestirea mea ca Președinte al României a fost obținerea consensului politic din partea partidelor parlamentare - pentru prima dată după 25 ani - pentru creșterea bugetului apărării la 2% din PIB, începând cu anul 2017. Mai mult, am propus - și toate partidele au fost de acord – susținerea acestui prag minim timp de 10 ani, până în 2027, pentru a avea predictibilitatea necesară unei mai bune planificări a resurselor bugetare destinate sectorului apărării. Este, însă, responsabilitatea dumneavoastră ca acest efort financiar făcut de întreaga națiune să se materializeze printr-o prioritizare adecvată a programelor de înzestrare, care să corespundă noilor realități strategice și bugetare.
Doamnelor și domnilor, Armata este o instituție a statului cu misiunea de a proteja interesele vitale ale națiunii. Ea este, totodată, un simbol al perenității și continuității statului român, o instituție fundamentală a sistemului de securitate națională, în care concetățenii noștri au cea mai mare încredere. România și-a dovedit capacitatea de furnizor de securitate în plan internaţional, inclusiv prin participarea cu forţe militare la misiuni internaţionale de stabilizare și asistenţă. De acum înainte, acest statut trebuie consolidat atât printr-un spectru mai larg de instrumente, prin demersuri diplomatice, cât și prin măsuri ce vizează creșterea capacităţii operaţionale a armatei.
În calitate de Comandant al forţelor armate și de președinte al Consiliului Suprem de Apărare a Țării voi acorda atenția cuvenită atât problemelor ce țin de optimizarea cadrului legislativ și organizatoric al unei structuri de forțe eficace și agile, cât și de buna pregătire a Armatei și de înzestrarea corespunzătoare a acesteia. Avem nevoie de o legislație clară, unitară și coerentă, de mai puțină birocrație și de dotări pe măsura provocărilor actuale, dar și angajamentelor noastre.
Doamnelor și domnilor,
Particip pentru prima dată la analiza stării structurii Ministerului Apărării Naționale. Am aflat ce realizări și neîmpliniri ați avut anul trecut, dar și ce v-ați propus să înfăptuiți în anii care vin spre a fi mai eficienți. Tocmai de aceea, vreau să vă împărtășesc câteva dintre preocupările pe care cred că ar trebui să le avem în continuare. În conformitate cu prevederile Constituţiei și în termenul prevăzut de Legea planificării apărării, voi prezenta Parlamentului noua Strategie Națională de Apărare a Țării. Acest document va evalua mediul internațional de securitate, va prezenta potenţialele riscuri, ameninţări și vulnerabilităţi, precum și direcţiile de acţiune pentru asigurarea securităţii naţionale a României pe termen lung.
Conform legii, în baza acestui document și a Cartei Albe a Apărării, Ministerul Apărării Naționale va elabora noua Strategie Militară, ultimul document de acest tip care a fost aprobat datând din anul 2000. De asemenea, în conformitate cu angajamentele și priorităţile actualului program de guvernare, ar trebui finalizat procesul de revizuire strategică a apărării, cu rol determinant asupra planificării și generării capabilităţilor de apărare naţionale și multinaţionale. Rezolvarea restanțelor în materie acumulate în ultimii ani și respectarea termenelor reprezintă o datorie politică și o dovadă de responsabilitate și seriozitate. Acestea sunt esențiale pentru asigurarea credibilității strategice.
Nu în ultimul rând, în concordanță cu nevoile operaționale și cu nivelul prognozat de bugetare, majorat la 2% din PIB, avem nevoie de o regândire a cadrului strategic privind priorităţile de înzestrare. Obiectivul nostru comun este de a asigura armonizarea politicilor de achiziţii cu planificarea apărării și cu resursele puse la dispoziţie prin buget. Într-o perspectivă pe termen scurt, este obligatoriu să ne îndeplinim obiectivele asumate în comun la ultimul summit al Alianţei Nord-Atlantice, în special operaţionalizarea celor două noi comandamente, precum și să finalizăm, conform calendarului agreat cu partenerul strategic american, operaţionalizarea Bazei de la Deveselu.
Nu în ultimul rând, vreau să subliniez că va fi nevoie de o prezenţă mai activă la dezvoltarea Politicii Comune de Securitate și Apărare a Uniunii Europene, în condițiile în care va începe în curând procesul de revizuire a Strategiei de Securitate Europeană.
Doamnelor și domnilor,
Armata este o instituție al cărei crez, «Onoare și Patrie», exprimă valorile fundamentale pe care se clădește unitatea, coeziunea și loialitatea, mai ales în situațiile dificile în care această instituție fundamentală este chemată să intervină. Valoarea supremă a instituției dumneavoastră sunt oamenii în uniformă, femei și bărbați, militarii de toate gradele, care în țară sau în teatrele de operații din afara țării își fac datoria, conform jurământului și având în minte și în suflet fidelitatea față de țară. Este datoria noastră să le asigurăm un statut profesional și social corespunzător, condiții bune de muncă și de viață, atât timp cât sunt activi profesional, dar și pensii decente după trecerea în rezervă. Creșterea calității vieții personalului militar și civil trebuie să devină o preocupare permanentă a conducerii ministerului și a Guvernului.
În încheiere, vă felicit pentru rezultatele obținute în anul 2014 și vă doresc succes în realizarea sarcinilor - deloc ușoare - pe care le aveți de îndeplinit anul acesta. Vă mulțumesc!


Vă mulțumesc pentru primirea foarte frumoasă pe care mi-ați făcut-o.
Doamnă ministru,Domnule ministru,Domnule rector,Domnule secretar general al Federației Internaționale a Sportului Universitar,Domnule președinte al Comitetului Olimplic și Sportiv Român,Domnule Socaciu,Distinși sportivi,Stimați invitați,Dragi studenți,
Îmi face o deosebită plăcere să mă aflu aici, în mijlocul atâtor oameni de valoare din mediul sportiv și academic, pentru a vorbi despre curajoasa dumneavoastră inițiativă.
Am venit la această întâlnire cu câteva gânduri. Înainte de toate, avem aceleași valori. Participarea la competiții sportive presupune muncă asiduă și perseverentă, disciplină și rigurozitate, fair play, respectarea regulilor jocului. Pe aceleași principii se poate clădi și un alt mod de a face politică.
În al doilea rând, scopul pentru care v-ați adunat, acela de a da României un eveniment de anvergură internațională, nu este doar unul simbolic, ci are și consecințe practice. De organizarea în România anului 2021 a unei competiții de o asemenea anvergură, care să implice studenții sportivi din întreaga lume, ar beneficia întreaga societate românească.
Nu în ultimul rând, școala și sportul românesc au nevoie de modele, care să poarte, ca o ștafetă, voința, încrederea și puterea de a face lucruri mari în slujba națiunii. Iar un asemenea eveniment reprezintă o sursă de inspirație pentru tânăra generație. Și nu numai. Există aici oameni dispuși să-și angajeze prestigiul, resursele, timpul și energia pentru a construi un astfel de proiect. Le mulțumesc sincer. Efortul lor merită apreciere, respect și trebuie să ne facă mai conștienți de potențialul pe care îl avem.
Doamnelor și domnilor,
Sunt dascăl de profesie și știu că școala românească trebuie repusă pe picioare. Trebuie să admitem că învățământul universitar și sportul de performanță sunt în suferință în România de astăzi. Un astfel de eveniment este un bun prilej de regândire a priorităților de investiții în aceste domenii.
O competiție sportivă internațională, organizată în România, ar însemna beneficii economice și sociale, capital de imagine, investiții și încurajarea turismului. Dar în același timp ar însemna, prin participarea atâtor sportivi universitari, recunoașterea și răsplătirea valorii, muncii și dedicației.
Inițiativa dumneavoastră oferă cadrul de a repune în discuție, într-un mod serios și angajant, teme precum prezența sportului în școala românească, activitatea fizică și un mod de viață echilibrat. Între gradul de sănătate al tinerilor și bunăstarea națională există, fără îndoială, o legătură directă.
În fine, din punctul de vedere al dezvoltării durabile, un eveniment sportiv major ar reprezenta o amplă oportunitate pentru marile centre universitare.
Un astfel de eveniment ar aduce însă ceva mai presus de stadioane, locuri de cazare, săli de sport și turiști. Ar aduce la noi acasă emoția și solidaritatea pe care le inspiră reușitele sportivilor noștri și imnul național intonat în cinstea lor.
Doamnelor și domnilor,
Acești mari sportivi care stau astăzi în fața noastră știu că orice competiție este înainte de toate o luptă cu tine însuți. Propriile bariere, teama de a nu greși sunt adesea provocări mai mari decât forța celorlalți competitori. Cel mai important adversar este absența unei viziuni, a unei priviri asupra întregii competiții.
Din acest punct de vedere, cel mai dificil este primul pas, precum cel pe care îl faceți astăzi. Vă încurajez să mergeți mai departe. Evident, un eveniment de o asemenea anvergură nu se poate organiza fără un plan limpede, fără o strategie clară. Sunt convins că se vor găsi, atât din partea Guvernului, cât și a celorlalți factori implicați, și resursele financiare pentru ca planul organizării Universiadei să ne găsească pregătiți.
Cred că România are forța, capacitatea și determinarea necesară de a organiza mari evenimente sportive.Vă mulțumesc și vă doresc mult succes!


Domnule ambasador,Stimați invitați,Doamnelor și domnilor,
Este o bucurie să fiu astăzi alături de dumneavoastră, după ce am avut ocazia, recent, să stau de vorbă cu reprezentanți ai comunității de români din Franța și din Germania. Intenția mea este ca, peste tot unde merg, să întâlnesc cât mai mulți dintre concetățenii noștri, care trăiesc și muncesc departe de casă. Ca Președinte al tuturor românilor, oriunde s-ar afla ei, vreau să-i cunosc, să-i ascult și să le spun că îi respect și îi prețuiesc. Vreau ca glasul dumneavoastră să se facă auzit, vreau să știu care sunt problemele cu care se confruntă comunitățile de români din diaspora. Și îmi doresc ca în urma consolidării parteneriatelor externe ale României, să existe beneficii concrete: un spațiu mai sigur și mai multe oportunități pentru toți.
Prezența mea astăzi aici reprezintă o componentă esențială a politicii externe pe care mi-am asumat-o - o politică transparentă și eficientă, apropiată de cetățenii români, oriunde trăiesc aceștia. Vreau ca toți românii să fie bine reprezentați peste hotare, iar între autorități și cetățeni să existe o relație bazată pe respect. Este rolul autorităților să se asigure că drepturile și libertățile românilor, ca cetățeni europeni, sunt protejate, dar și să vină în sprijinul lor. Cred că, indiferent din ce motiv sau de cât timp sunt plecați, pentru românii din străinătate sentimentul apartenenței la o națiune și identitatea profundă nu se pierd niciodată. Este datoria noastră, a celor de acasă, să cultivăm acest sentiment și să vă susținem în afirmarea propriei identități spirituale și culturale, în păstrarea tradițiilor proprii.
Doamnelor și domnilor,
După ani de dezamăgiri și nereușite, vă spun astăzi cu toată sinceritatea că vom putea construi împreună acea Românie pe care ne-o dorim; un loc în care ne vom bucura să trăim, din care nu vom mai fi tentați să plecăm și la care dumneavoastră vă veți putea întoarce cu inima deschisă. Oricâte eforturi și sacrificii ar cere, vom reuși cu viziune, calm și răbdare să clădim o societate românească în care să primeze valorile democratice, încrederea în instituții și în statul de drept, toleranța, respectul pentru muncă, educație, cultură. Această reconstrucție a început deja. Am pornit procesul deloc simplu, dar necesar, de schimbare a modului în care arată politica românească și de reformare a instituțiilor politice. Fără îndoială, la acest capitol un aspect esențial îl reprezintă asigurarea condițiilor pentru participarea la vot a românilor din diaspora.
În încheiere, vreau să mulțumesc. Dumneavoastră ne reprezentați în Polonia, sunteți adevărați emisari ai României. Prin ceea ce faceți zi de zi, prin munca, profesionalismul și devotamentul cu care vă desfășurați activitatea aici, contribuiți din plin la construcția renumelui țării noastre, iar pentru acest lucru vă suntem recunoscători. Vă mulţumesc!


Stimați organizatori,Stimați invitați,Doamnelor și domnilor,
Este o mare bucurie să mă aflu la acest eveniment între oameni atât de generoși și dedicați. Vă felicit pentru activitate, pentru efort și pentru consecvență, toate pornind de la o viziune: aceea de a reforma sistemul de protecție a copilului în România, de a preveni separarea copiilor de părinți și de a-i reintegra în familie pe cei abandonați. Sunt în România aproape 30.000 de copiii ale căror vieți s-au schimbat datorită dumneavoastră - câteva mii scoși din instituții, alte câteva mii care au putut să rămână alături de familiile lor, mulți alții care au găsit sprijin și ale căror nevoi au fost înțelese.
Contribuția dumneavoastră merge însă mult mai departe de atât. Sprijinul pentru fiecare dintre acești copii înseamnă un pas în plus pentru o societate mai bună. Este, cred, un moment potrivit pentru a reflecta asupra lucrurilor cu adevărat importante pentru noi toți. O societate în care oamenilor nu le pasă unii de alții își pierde direcția. Iar o societate care își neglijează copiii nu are viitor. Prin ceea ce faceți, dar mai ales prin cine sunteți ați reușit nu doar ca acești copii să aibă un loc numit „acasă”. Ci ați dăruit speranță. Dumneavoastră ați văzut suferință și deznădejde și n-ați trecut mai departe indiferenți. Ați ascultat și ați arătat că vă pasă. Ați venit cu soluții, ați generat dezbatere, ați creat parteneriate cu autorități publice, ați dezvoltat servicii sociale. Într-un cuvânt ați arătat că se poate.
Doamnelor și domnilor,
Mă bucur să constat că împărtășim valori și idei comune. Îmi doresc ca, la finele mandatului meu, în România să existe pentru toți copiii care au nevoie alte alternative decât vechile centre de plasament, iar cei care ies din sistemul de protecție să aibă șanse de a se realiza în viață. Sunt obiective care pot fi atinse prin voință politică și acțiune comună și responsabilă a autorităților și societății.
Puține cuvinte au un impact emoțional mai mare și o rezonanță mai profundă decât abandonul. De cele mai multe ori, consecința directă a actului de abandon era pentru copii instituționalizarea în cadrul centrelor de plasament. Această soluție trebuie definitiv depășită. De asemenea, trebuie să trecem de la paradigma care privește copilul ca asistat social, la integrarea sa în familie și comunitate, la oferirea de servicii sociale diverse și personalizate. Dacă gândim politicile sociale având în centru copilul și familia, vom putea pune bazele unei construcții durabile, care răspunde nu doar la problemele curente, ci și la cele care, neabordate la timp, pot afecta generațiile viitoare. Prevenirea separării copilului de familie și trecerea de la îngrijirea în instituţii la încurajarea reintegrării în familie și comunitate ar îmbunătăţi semnificativ calitatea vieţii copiilor din ţara noastră.
Avem obligaţia de a ne îndrepta atenţia spre toate resursele pe care le putem mobiliza, astfel încât să obţinem rezultate concrete. În acest sens, salut demersurile organizaţiei Hope & Homes for Children România, care a identificat și promovează posibilitatea accesării de fonduri europene pentru reforma sistemului de protecţie a copilului din România. Țara noastră are o șansă extraordinară prin programele operaţionale pentru perioada 2014-2020 pentru ca, beneficiind de fonduri UE, să finalizeze procesul de dezinstituţionalizare a sistemului de protecţie a copilului.
Dragi prieteni,
Am dorit să vin astăzi alături de dumneavoastră pentru a vă felicita și încuraja, dar și ca un semnal public. Avem, din păcate, ocazia să vedem în fiecare zi multe lucruri care nu ne plac sau care nu funcționează. Dar prea ocupați sau prea îngrijorați de ele, riscăm să trecem cu vederea, prea des și nemeritat, lucrurile bune și pe cei din spatele lor. Sunt oameni în această țară care nu au timp de spectacol, care nu fac zgomot, care nu apar la televizor, oameni pe care puțini îi cunosc, dar care pun umărul, zi de zi, cu tenacitate și cu generozitate, la o construcție care este dincolo de ei și dincolo de ziua de azi. La construcția unei alte Românii. Vă felicit încă o dată pentru reușite și vă urez mult succes în continuare!


Domnule Prim-ministru,Domnule Viceprim-ministru, ministrul Afacerilor interne,Onorați membri ai prezidiului,Stimaţi invitaţi,Doamnelor și domnilor generali și chestori de poliţie,Doamnelor și domnilor poliţiști, jandarmi, pompieri, cadre ale Ministerului Afacerilor Interne,
Particip, astăzi, pentru prima dată în calitate de Președinte al României, la bilanţul Ministerului Afacerilor Interne, una din principalele instituții cu atribuţii în domeniul apărării ţării și securităţii naţionale. Dați-mi voie să mă refer, cu acest prilej, la mai multe chestiuni majore: la relația dintre stat și cetățean, la aplicarea legii și la perspectivele pentru anul 2015 și, nu în ultimul rând, la oamenii care servesc în cadrul instituției.
Sunteți prin natura activității dumneavoastră probabil prima interfață în relația dintre stat și cetățean. Cu toții ne dorim o Românie sigură. O Românie în care relația dintre stat și individ se construiește pe respect reciproc, în care cetățenii știu că drepturile și libertățile le sunt apărate și legea este aceeași pentru toți. Într-o societate democratică, ordinea și siguranța se împletesc în chip fericit cu libertatea. Iar sursa lor este nu frica, ci respectul față de lege, înțelegerea profundă a faptului că pe acest fundament se clădește prosperitatea și progresul unei întregi societăți.
În actualul context, dumneavoastră aveți un rol esențial și o misiune aparte. Sunteți chemați să puneți în practică aceste principii și să răspundeți unor provocări și unor așteptări care vin din zone diferite. O Românie sigură înseamnă multe lucruri: de la securitatea frontierelor la siguranța fiecărui cetățean pe stradă, mai ales a celor vulnerabili, de la intervenție eficientă în situații de urgență la descurajarea violenței, de la siguranța rutieră la cea în comunitate, de la combaterea criminalității organizate la grija față de individ. Toate acestea vă revin în responsabilitate, într-o formă sau alta. Iar cetățenii României se bazează pe dumneavoastră. De aceea, vreau cu această ocazie să-mi exprim aprecierea pentru eforturile pe care le faceți și pentru munca dumneavoastră.
Creșterea gradului de siguranţă publică și întărirea sentimentului de securitate în rândul cetăţenilor trebuie să fie prioritare pentru anul 2015. Într-un climat de siguranță și respect, dar și de încredere în instituțiile statului, va crește, fără îndoială, și sentimentul de solidaritate la nivelul societății.
Doamnelor și domnilor,
La baza activităţii ministerului și a componentelor sale trebuie așezată cu fermitate ideea că nimeni nu este mai presus de lege. Avem, de asemenea, datoria să analizăm cu luciditate ce funcționează și ce lipsește, unde este nevoie de un plus de coordonare și cum creștem performanța. Avem mai multe instituții care se ocupă de ordinea publică – Poliție, Jandarmerie, Poliție comunitară. Ele nu pot funcționa în mod eficient individual, ci trebuie să acționeze unitar. Cred că un sistem de ordine publică bine integrat poate răspunde în mod real nevoii de siguranță la toate nivelurile.
Am încredere în capacitatea cadrelor ministerului de a fi la înălţimea cerinţelor și misiunilor ce le-au fost încredinţate, că vor contribui activ la consolidarea principiilor statului de drept și de a pune în practică, în cele mai bune condiţii, noua legislaţie penală, demersuri necesare finalizării procesului de aderare a României la Spaţiul Schengen.
În același timp, un accent deosebit se cuvine a fi pus pe dimensiunea de prevenire a încălcării legii, inclusiv în cazul unor fenomene precum contrabanda și traficul, criminalitatea economică, constituirea de grupuri infracționale sau migrația ilegală.
Dezvoltarea unei societăți este, cred eu, direct legată de măsura în care latura preventivă devine mai eficientă decât cea punitivă atunci când vine vorba de încurajarea corectitudinii și legalității și descurajarea infracționalității. Îmi doresc o Poliție mult mai axată pe prevenție, fie că este vorba de Poliția rutieră, fie de cea cu atribuții în zona criminalității economico-financiare. Putem avea o Jandarmerie mai puțin centrată pe paza unor obiective și mai prezentă pentru siguranța cetățenilor. Este nevoie, de asemenea, la nivelului Ministerului Afacerilor Interne de o muncă de informații mai consistentă, care să privească nu doar rețelele infracționale, ci și protecția propriilor cadre.
Înțeleg constrângerile materiale cu care se confruntă oamenii care servesc legea. Voi pleda întotdeauna pentru condiții salariale și de muncă decente și pe măsura răspunderii. Vă rog însă să fiți conștienți că oamenii vă privesc și așteaptă să fiți modele de comportament și corectitudine în serviciul public. Îmi doresc ca toți cei chemați să aplice legea să fie în primul rând ei înșiși dincolo de orice suspiciuni, liberi de orice condiționări și mai presus de orice interese de grup sau particulare, din mediul economic și din orice domeniu.
Doamnelor și domnilor,
Contextul geopolitic din regiune reclamă acțiuni și măsuri la care dumneavoastră sunteți parte importantă. Apariţia unui război hibrid, existenţa unor conflicte asimetrice și îngheţate, tendinţele de modificări ale frontierelor, încălcarea unor reguli de drept internaţional pot fi o sursă de insecuritate și de export de infracţionalitate către statele europene, în special către România. Știu că aceste lucruri vă determină să fiți mai prompți, mai alerți și mai responsabili, pentru a proteja siguranța cetățenilor noștri.
Participarea Ministerului Afacerilor Interne, ca furnizor de securitate și garant al valorilor democraţiei, cu forţe profesioniste la misiuni și operaţii în afara teritoriului statului român sub egida Uniunii Europene, OSCE, NATO și ONU, printre care cele din Kosovo și Afganistan, a adus ţării noastre respectul și aprecierea partenerilor internaţionali prin comportamentul exemplar și prin performanţele operative. În considerarea calităţii României de stat european, furnizor de stabilitate în Sud-Estul Europei, anul 2014 a fost marcat, printre altele, și de adoptarea Legii pentru aderarea României la Tratatul privind crearea Forţei de Jandarmerie Europeană. De asemenea, România a preluat Președinţia Comitetului Interministerial de Nivel Înalt al Forţei de Jandarmerie Europeană din anul 2015 și are ca atare o responsabilitate.
Un stat care își pune în practică propriile legi și angajamentele derivate din tratatele, convenţiile și acordurile internaționale la care este parte va fi respectat de către cetăţenii săi și de către partenerii străini. Voi veghea permanent ca angajamentele asumate de România prin Acquis-ul comunitar să fie respectate întocmai.
O altă direcţie de acţiune prioritară pentru anul 2015 trebuie să o constituie combaterea corupţiei cu impact asupra bunei guvernări, a capacităţii instituţionale a statului și cu afectarea credibilităţii României pe plan extern. De asemenea, optimizarea Sistemului Naţional de Management al Situaţiilor de Urgenţă, ca parte integrantă a Sistemului Naţional de Securitate, constituie o prioritate pentru instituţia dumneavoastră, ca vector principal în acest domeniu.
În ceea ce privește perspectiva pe termen scurt, Strategia Naţională de Apărare a Țării, pe care o voi prezenta Parlamentului României, va constitui o bază în conturarea noii Strategii de ordine publică, care trebuie să fie elaborată și în consonanţă cu Strategia de securitate internă a Uniunii Europene.
Doamnelor și domnilor,
Chiar în aceste momente sunt poliţiști, jandarmi, pompieri și reprezentanți ai ministerului care participă la acţiuni de protecţie a comunităţilor, a cetăţenilor și a bunurilor acestora, cu dăruire și devotament. Acești oameni, pe care de cele mai multe ori nu-i cunoaștem, veghează zi de zi la siguranța noastră și își pun viața, la figurat și la propriu, în serviciul public. Este o muncă deloc ușoară și de mare răspundere. Cei mai mulți nu vom ști niciodată care este experiența unui polițist care participă la o intervenție, prin ce trece un pompier sau un om chemat să salveze vieți în situații de urgență. Vreau să vă mulțumesc și să le mulțumesc tuturor cadrelor din Ministerul Afacerilor Interne care sunt exemple de conduită, curaj și responsabilitate.
În încheiere, vă felicit pentru rezultatele obţinute în anul 2014 și vă doresc mult succes în ceea ce aveți de făcut în acest an! Domnule viceprim-ministru, felicitări!


Domnule Președinte Constantinescu,Domnule congresmen Turner,Excelenţe,Domnule chargé d'affaires,Domnule rector,Onoraţi academicieni,Domnilor parlamentari,Doamnelor și domnilor,
Îmi face o deosebită plăcere să particip la acest forum de dialog dedicat Parteneriatului Strategic dintre România și SUA, în contextul celebrării a 135 de ani de relaţii diplomatice bilaterale. Doresc, totodată, să salut prezenţa, la acest eveniment, a congresmenului Turner, copreședintele Grupului de Prietenie pentru România din Congresul SUA. Pentru mulți dintre dumneavoastră, congresmenul Turner nu mai are nevoie de prezentare, fiind una dintre vocile puternice din Camera Reprezentaţilor, un adevărat prieten și un susţinător apropiat al României la Washington. În această calitate, a contribuit semnificativ la dezvoltarea relaţiilor dintre România și SUA, aflate în prezent la nivelul lor cel mai ridicat, cu o perspectivă de amplificare fără termen de comparaţie. Am convingerea că rezultatele acestui Forum se vor concretiza în noi proiecte de cooperare, în dezvoltarea direcţiilor principale ale Parteneriatului Strategic și într-o colaborare sporită a tuturor celor care își doresc ca această relaţie să crească în mod consistent.
Doamnelor și domnilor,
Parteneriatul Strategic cu SUA reprezintă un reper fundamental al politicii externe a României și va continua să ocupe același loc privilegiat în arhitectura politicii noastre externe, alături de apartenenţa la NATO și la UE. Parteneriatul încununează o relaţie bilaterală bogată, care s-a născut oficial la 14 iunie 1880. Atunci s-au pus bazele amplificării raporturilor dintre statele noastre și apropierii acestora în decursul ultimului secol. Pe acest drum, am avut întotdeauna în comunitatea românească din SUA o ancoră sigură și puternică. Amplificarea Parteneriatului Strategic cu Statele Unite ale Americii reprezintă o prioritate majoră pentru politica externă și de securitate a României, sprijinită ferm de întreaga clasă politică și de cetăţenii ţării. Mai mult, relaţia privilegiată între SUA și România este o garanţie solidă pentru stabilitatea întregii regiuni, în mod deosebit acum, în contextul geopolitic marcat de provocări majore în Vecinătatea estică și în plan global. Parteneriatul Strategic cu SUA s-a dezvoltat pas cu pas și, de la momentul semnării sale, acesta a avansat pe o traiectorie ascendentă, foarte solidă.
Doamnelor și domnilor,
România dorește ca dialogul politic și colaborarea cu SUA să continue și să se diversifice în toate domeniile de cooperare. Dimensiunea politico-militară și de securitate este și va rămâne, prin prisma obiectivului consolidării prezenţei americane în România și în Marea Neagră, componenta cea mai vizibilă și cea mai dinamică a Parteneriatului Strategic. Operaţionalizarea sistemului american de apărare împotriva rachetelor balistice de la Deveselu va încununa munca și dedicaţia comună și va reprezenta o contribuție româno-americană extrem de valoroasă la securitatea transatlantică. De asemenea, România va continua să fie același partener solid și de încredere al SUA în misiuni internaţionale, inclusiv cele sub egida NATO.
Securitatea poate și trebuie să producă rezultate și în alte domenii. Astfel, cooperarea bilaterală în plan economic și, în relaţie directă cu acesta, în domeniile educaţiei, cercetării știinţifice, inovării este esenţială nu doar pentru stimularea creșterii economice și modernizarea României, ci și pentru oamenii de afaceri americani interesaţi de potenţialul economic deosebit al ţării noastre. Considerăm că trebuie să depunem eforturi și să avem aceeași ambiție pentru a atinge și în relațiile comerciale și în domeniul investițiilor americane în România același nivel de colaborare ca în domeniul politico-militar.
Investițiile americane reprezintă nu doar o sursă de finanţare, ci și un instrument de modernizare economică, prin transferul tehnologic și dezvoltarea resurselor umane. Am făcut multe, dar nu am făcut încă suficient. Ne dorim ca SUA să se afle printre primii 10 investitori străini din România. Pentru aceasta, putem pleca de la potențialul incontestabil al țării noastre provenit dintr-un capital uman bine educat și competitiv și din avantajele conferite de poziţia noastră geostrategică. Dimensiunea economică poate să devină - de ce nu - motorul principal de creștere al Parteneriatului Strategic.
Mai multă predictibilitate și mai multă transparenţă a actului guvernamental și a procesului legislativ sunt condiții esenţiale pentru atragerea de noi investiţii sau extinderea celor existente. Susțin, așadar, continuarea implementării Planului de Acţiune vizând guvernanţa economică. Acesta poate contribui la crearea unui context atractiv pe termen lung pentru investitorii străini. Desigur, este importantă stabilitatea, transparenţa legislativă, angajarea în dialog a comunităţii de afaceri și a tuturor actorilor implicaţi, iar atunci când sunt necesare schimbări ale cadrului legislativ și de reglementare, acest lucru să devină un gest natural al actului de guvernare.
Stabilitatea politică și macroeconomică a României, pe fundalul tulburărilor din vecinătatea sa, constituie argumente puternice pentru a deveni un „hub” al investiţiilor americane în regiune. Dincolo de dimensiunea deloc de neglijat a pieţei românești, economia românească are de oferit multe oportunități de afaceri; domenii precum energia, infrastructura strategică, IT-ul ar trebui să fie prezente pe o listă scurtă de arii prioritare. Orice avans în acest sens va veni în întâmpinarea așteptărilor cetăţenilor și va contribui la crearea de noi locuri de muncă și, evident, la creșterea bunăstării.
Doamnelor si domnilor,
România susține ferm finalizarea cât mai rapidă a negocierilor și încheierea acordului privind Parteneriatului Transatlantic pentru Comerț și Investiții. Dincolo de beneficiile certe pe care le va aduce în egală măsură pentru Europa și Statele Unite ale Americii, un puternic parteneriat transatlantic este cu atât mai necesar dacă avem în vedere provocările generate de o piaţă economică globală. Permiteţi-mi să subliniez în acest context importanţa securităţii energetice. Eliminarea barierelor comerciale în domeniul energetic este crucială pentru consolidarea domeniului energetic și securitatea energetică a Europei. În lumina evenimentelor actuale din vecinătatea estică și ţinând cont de precedente, energia a devenit o armă politică, iar urmărirea independenţei energetice cel mai bun mijloc de apărare și prevenire a vulnerabilităţilor. Tocmai de aceea, securitatea energetică trebuie să ocupe în 2015 și în viitor un loc esenţial în dialogul economic dintre România și Statele Unite ale Americii. România poate deveni cea mai importantă destinaţie de investiţii în regiune pentru companiile americane în domeniul energiei, viaţa noastră fiind tot mai deschisă la expertiza și investiţiile din SUA.
Doamnelor și domnilor,
Sunt și alte domenii care țin de securitatea națională: educația și inovația în cercetare. Performanţele inteligenţei românești sunt recunoscute la saloanele de profil și la concursurile internaţionale de inventică. Sunt realităţi care îndreptăţesc la optimism și care ne fac să căutăm soluții pentru a accede în topul economiilor europene și mondiale. Este nevoie de mecanisme instituţionale viabile prin care capacitatea individuală de inovare să fie transpusă în domeniul comercial și economic. Procesul de interacţiune accelerată a educaţiei cu mediul economic trebuie consolidat. Parteneriatul Strategic cu SUA are un potenţial care așteaptă să fie fructificat și pe această dimensiune prin dezvoltarea contactelor bilaterale directe la nivelul universităţilor și al institutelor de cercetare din România și SUA. Implicarea reprezentanţilor comunității de afaceri ar aduce cu siguranță o valoare adăugată și progrese mai importante în toate domeniile. Sperăm ca partenerii noștri americani să răspundă cu deschidere acestor interese ale României, cu atât mai mult cu cât educaţia și cercetarea se numără printre cele 10 domenii prioritare de cooperare reflectate în cadrul „Declaraţiei Comune”.
În această casă comună a știinţei, apreciez că universitățile, organizațiile de cercetare, asociațiile se pot implica și pot să joace un rol constructiv în cadrul viitoarelor proiecte și dezbateri pe această temă. Comunicarea apropiată - inclusiv în cadrul unor forumuri care să aducă împreună reprezentanții comunităților de afaceri, științifice și academice din România și SUA -, amplificarea networking-ului între partenerii români și cei americani, o promovare mai bună a partenerilor români peste Ocean, cu implicarea și a comunității române, bine integrată în economia, în mediul academic și în cercetarea din SUA, reprezintă tot atâtea modalităţi de a consolida colaborarea noastră bilaterală în aceste domenii.
Doamnelor și domnilor,
Perspectiva relaţiilor dintre Statele Unite și România nu a arătat niciodată mai promiţătoare și mai plină de speranţă. Este în puterea fiecăruia dintre noi să facem ca această perspectivă să devină realitate. Sunt deplin încrezător că, împreună cu partenerii americani, vom insufla o energie sporită acţiunilor comune astfel încât 2015, anul celei de-a 135-a aniversări a relaţiilor diplomatice dintre țările noastre, să devină un reper pentru excelenţă, sub raportul realizărilor acumulate în cadrul Parteneriatului Strategic. Vă mulţumesc!


Vă mulțumesc pentru primirea frumoasă pe care ne-ați făcut-o, soției mele Carmen și mie, dar și întregii delegații cu care am venit astăzi aici, în Roma.
Este o mare bucurie să mă aflu aici, în mijlocul dumneavoastră. De fiecare dată întâlnirea cu românii care trăiesc în afara granițelor este un moment plin de emoție. Și de fiecare dată, singurul meu regret este că nu i-am putut vedea și asculta pe mai mulți. Știu care sunt speranțele și așteptările voastre. Știu că vă doriți o Românie normală, cu instituții democratice care servesc și respectă cetățeanul, o țară care vă apreciază munca și valoarea, unde să vă întoarceți oricând și să găsiți aceleași condiții și oportunități ca peste tot în Europa. Știu aceste lucruri și ele reprezintă direcții pe care le-am asumat ca președinte. De aceea, vreau să vă împărtășesc câteva gânduri despre primele luni de mandat. Ele au fost despre valori și principii, despre respectul și recunoașterea lor, despre începutul acestei construcții.
De multe ori, din dorința de a face lucrurile repede sau de a repara ce nu a fost bine în trecut, suntem tentați să începem multe proiecte în același timp, fără să le pregătim. Să trecem la multe acțiuni, fără să ne asigurăm că fundația pe care construim este suficient de solidă. Așa au eșuat multe idei și intenții bune. Această fundație se numește azi un alt mod de a face politică: mai puțin spectacol și scandal care nu duce nicăieri, mai mult dialog care duce la rezultate; mai puține vorbe de dragul vorbelor, mai multă seriozitate și răbdare. Aceasta a fost prima mea promisiune și de aici am început.
Dragii mei,
Am avut săptămâna trecută o nouă rundă de consultări cu partidele politice. Și constatam atunci că deja această practică a intrat în normalitate. Foarte bine. Să nu uităm însă că până de curând România trăia în logica unui conflict permanent și epuizant, între oameni și între instituții. E bine din când în când să ne amintim de unde am plecat, pentru ca astfel să apreciem ce am reușit. Și mereu să avem în vedere unde vrem să ajungem, pentru ca astfel să știm ce nu am reușit încă și ce este de făcut mai departe.
M-am bucurat să constat că toate partidele s-au angajat public că vor începe în cel mai scurt timp, probabil chiar săptămâna aceasta, dezbaterea cu privire la legislația care asigură dreptul de vot al românilor din afara granițelor. Există în acest moment un proiect privind votul prin corespondență. Este rolul Parlamentului să discute și adopte o soluție, oricare ar fi aceasta. Este rolul meu să aduc în dezbaterea publică acest subiect și să-i urmăresc evoluția. Și așa voi face. Eu cred că avem nevoie de o asemenea lege care privește votul românilor din diasporă. Nu doar pentru că am promis – și toată lumea a promis. Deși acest lucru în sine ar fi un argument suficient. Ci și pentru că realitatea o impune. Pentru că este democratic și principial ca statul român să se asigure că fiecare cetățean își poate exercita dreptul fundamental la vot și să ofere suficiente opțiuni pentru asta. Am auzit opinii diferite și preocupări, chiar temeri, despre cum s-ar putea desfășura votul prin corespondență sau cel electronic, dacă este suficient de sigur și ce ar putea să îl afecteze. Sunt preocupări legitime, le înțeleg, mai ales că este prima dată când vom avea un altfel de proces de vot. Specialiștii vor da răspunsurile tehnice și vor veni cu soluții. Dar eu aș vrea să vă dau un răspuns de principiu. Să renunțăm la premisa neîncrederii – a cetățenilor în autorități, a autorităților în cetățeni, a instituțiilor în propria capacitate de a pregăti și organiza un asemenea vot. Și să pornim de la obiectivul că și unii și alții ne dorim un vot în străinătate funcțional.
Românii din străinătate au arătat întregii lumi că sunt un exemplu de implicare civică și participare, că sunt informați și știu foarte bine ce își doresc. Că înțeleg și prețuiesc puterea pe care un singur vot o poate avea în democrație. Și, dincolo de orice reguli și proceduri, acest lucru face un vot sigur și pe deplin asumat de cel care-l exprimă.
Dragii mei,
Cetățenii noștri din diasporă joacă un rol esențial într-o mai bună cunoaștere și înțelegere a României în țările unde trăiesc. Aici în Italia sunteți o forță, nu doar prin numărul mare, prin faptul că ne reprezentați și pentru că aveți un cuvânt de spus în comunitățile voastre. De aceea vă îndemn să fiți solidari și uniți.
Astăzi am avut ocazia și plăcerea să-l întâlnesc pe președintele Italiei, și am avut marea plăcere să aud cuvinte de laudă și de mulțumire pentru comunitatea românească. Am avut de asemenea plăcerea să-l întâlnesc pe președintele Senatului Italiei și am avut încă o dată plăcerea să aud cuvinte apreciative și de mulțumire pentru comunitatea românească. Iar în țară pot să vă spun că sunteți foarte apreciați. Deci, în concluzie, sunteți bine văzuți. Vă mulțumesc, continuați tot așa.


Domnule director,Doamnă ambasador,Stimați invitați,Dragi studenţi,Doamnelor și domnilor,
Prezența mea astăzi, aici, este legată de importanța pe care o acord învățământului, culturii și diplomației publice, lucru la care voi reveni spre sfârșitul alocuțiunii mele.
Îmi face o deosebită plăcere să mă aflu astăzi alături de dumneavoastră, aici, la Accademia di Romania. Cu ocazia acestei vizite în Italia am ţinut să întâlnesc, pe lângă înalţi oficiali italieni – pe care i-am întâlnit, cât mai mulţi reprezentanţi ai comunităţii românești. Pe mulți i-am întâlnit deja aseară.
Întâlnirea noastră de azi, în sediul Accademiei di Romania, are o încărcătură simbolică importantă. Accademia este o instituție prestigioasă și o punte de legătură între cultura românească și cea italiană. Dumneavoastră, studenții, fie că sunteţi bursierii “Vasile Pârvan” sau "Erasmus" sau beneficiarii altor burse de studiu, prin formarea dumneavoastră academică și profesională sunteţi pe cale să deveniţi viitoare elite ale României. Acesta este un lucru foarte bun. Ştiu că numărul românilor aflaţi la studii în Italia este extrem de ridicat, iar prin întâlnirea cu dumneavoastră doresc să le transmit tuturor studenţilor români un mesaj de încurajare și apreciere.
Iar astăzi am avut marea bucurie, când m-am întâlnit cu primul ministru Matteo Renzi, să aflu că și domnia sa dorește să existe un număr mai mare de studenți români în Italia, lucru cu care am fost perfect de acord.
Eu cred în forța pe care educația și cultura o au pentru dezvoltarea unei societăți și viitorul unei națiuni. Avem multe lucruri de reconstruit în România. Se vorbește foarte mult despre cât de necesară este reformarea educației. Și este necesară. Cred cu tărie acest lucru.
Dar mai cred ceva. Că acest proces începe de la recâștigarea respectului în societate pentru tot ce înseamnă educație și cultură. De la înțelegerea faptului că acestea sunt motoare ale dezvoltării, că ele duc societatea înainte, că de aici ne extragem modelele. Prin întâlnirile mele din ultimele luni, prin evenimentele la care am participat și gesturile pe care le-am făcut am vrut să trasmit acest mesaj.
I-am încurajat pe tineri, și nu numai pe ei, să redescopere importanța lecturii, a cunoașterii istoriei, să prețuiască instituțiile de cultură. Trebuie să reașezăm educația și cultura la locul potrivit în ierarhia lucrurilor care contează pentru succesul unui individ dar și al unei societăți. Fără o asemenea schimbare de abordare, mai facem mâine o lege, cum s-au mai făcut atâtea, care nu duce la niciun rezultat. Mai adoptăm câte o măsură de conjunctură, care mai mult încurcă lucrurile, mai semnăm un pact pe care nu-l respectă nimeni.
Vreau să scoatem la suprafață excelența, munca asiduă și determinarea, să le prețuim, să punem în lumina reflectoarelor și pe cei care le întruchipează. De aceea mă bucur, cu atât mai mult, să fiu alături de voi astăzi.
Și în această circumstanță nu pot să nu spun câteva cuvinte și despre instituția de care sunteți legați, de ICR. Institutul Cultural Român este o instituție care ține de ceea ce numim diplomație publică. Este o instituție creată pentru a duce imaginea pozitivă a României mai departe, pentru a arăta unei lumi întregi care este valoarea enormă a culturii românești, care sunt valorile noastre, care sunt credințele noastre. Toate acestea nu se fac ușor, toate acestea se fac cu oameni dăruiți și cu proiecte bine gândite, îndrăznețe și vizibile. Din acest motiv, ceea ce se întâmplă chiar în aceste zile la ICR, unde tocmai pe șest se schimbă conducerea, mă îngrijorează. Eu cred că ar fi nevoie de o dezbatere publică pentru a reuși împreună să vedem ce dorim de fapt de la ICR, cum vrem să structurăm Institutul Cultural Român, cum vrem să-l facem performant în sensul menționat. Este nevoie de profesioniști, de oameni care știu cum se construiește un proiect cultural, de oameni care știu ce înseamnă managementul cultural în secolul XXI. Și, după ce știm toate aceste lucruri, poate reușim să extragem ICR-ul din zona trocurilor politice și să-l introducem în zona diplomației publice.
Vă mulțumesc pentru atenție, mă bucur mult că ați venit astăzi, aici, la această întâlnire. Vă doresc mult, mult succes!


Domnule Președinte Ion Iliescu,Domnule Președinte Emil Constantinescu,Preafericirea Voastră, Înaltpreasfinţia Voastră,Stimaţi reprezentanţi ai cultelor,Domnule Prim-ministru,Domnilor miniștri,
Stimaţi membri ai Parlamentului României,Excelenţele voastre doamnelor și domnilor ambasadori și reprezentanţi ai misiunilor diplomatice,Stimaţi invitați,Dragi cetățeni europeni,Doamnelor și domnilor,
Puține zile din calendar au darul de a vorbi deopotrivă despre trecut, prezent și viitor. Puține zile sunt încărcate în egală măsură de amintirea unor evenimente dureroase din istorie, dar și de speranță. 9 mai este o asemenea zi. Mă bucur că avem ocazia de a o celebra împreună și vă mulțumesc că sunteți aici. Marcăm Ziua Europei, dar și sfârșitul celui de-al Doilea Război Mondial. Această zi este, însă, una aparte și pentru că se împlinesc 138 de ani de la momentul proclamării independenţei de stat a României, obţinută cu jertfa a mii de români. Toate acestea se cuvin a fi amintite și onorate astăzi.
Au trecut 65 de ani de la Declarația lui Robert Schuman, care a pus bazele proiectului de integrare europeană, prin crearea Comunității Europene a Cărbunelui și Oțelului. Curajul, viziunea și acțiunea unor lideri politici precum Konrad Adenauer, Robert Schuman, Jean Monnet, Alcide de Gasperi, Walter Hallstein a însemnat începutul celei mai lungi perioade de pace și prosperitate pentru statele care au fost parte din acest proiect.
Stimați invitați,Doamnelor și domnilor,
Despre Europa s-au spus și se pot spune multe lucruri. Europa cetățenilor este un spațiu al libertății și democrației, al dialogului și diversității, al prosperității și șanselor egale. Aș vrea să folosim acest prilej pentru a reflecta la ce ne dorim să fie Europa pentru fiecare dintre cetățenii săi și cum o putem face mai puternică în serviciul lor. Perioada pe care o traversăm nu este una deloc simplă. Numeroase provocări - de la cele de securitate la cele economice, de la cele instituționale la cele legate de migrație - ne încearcă angajamentul, determinarea și capacitatea de acțiune comună. Trebuie să fim conștienți de ele, dar nu să ne sperie. Nu există construcție durabilă care să nu fi avut de trecut teste și de înfruntat circumstanțe.
În fața provocărilor de securitate trebuie să fim solidari. În fața xenofobiei și extremismului să fim uniți pentru apărarea drepturilor și libertăților, a valorilor toleranței și incluziunii, a unității în diversitate care exprimă cel mai bine esența Uniunii Europene. În fața scepticismului și îndoielii, să fim curajoși în a continua și consolida procesul de integrare europeană și de extindere. În fața dificultăților economice, să răspundem prin soluții comune și instituții eficiente. Avem nevoie de o Uniune Economică și Monetară puternică, cu o Uniune Bancară funcţională. Avem nevoie de o Piaţă Internă fără bariere. Și de o Uniune a Energiei care să ne asigure securitatea energetică. Trebuie să consolidăm Spaţiul Schengen ca singură opţiune viabilă pentru siguranţa cetăţenilor noștri. Trebuie să continuăm extinderea Uniunii pentru că astfel vom deveni mai puternici.
Doamnelor și domnilor,
Am sărbătorit, recent, împlinirea a 10 ani de la semnarea Tratatului de aderare a României și Bulgariei la Uniunea Europeană, un moment deosebit pentru toţi românii, acum cetăţeni europeni cu drepturi depline. România este, astăzi, nu doar un stat profund atașat valorilor care definesc Uniunea Europeană și un puternic susţinător al adâncirii procesului de integrare europeană, România este o sursă de stabilitate și democrație într-o regiune complicată, un partener angajat în susținerea statului de drept, în apărarea libertății fundamentale și în promovarea economiei de piață. După mai mult de 8 ani de la momentul aderării putem afirma că am pornit pe un drum ireversibil și am parcurs etape importante. Dar procesul de integrare nu este încă finalizat. Am convingerea că, în scurt timp, vom face pași semnificativi pentru a deveni membri ai Spaţiului Schengen.
Adoptarea monedei unice euro reprezintă, fără îndoială, cel mai important proiect de țară după aderarea României la Uniunea Europeană. Aderarea la zona euro impune, însă, o pregătire serioasă și un efort susținut și bine coordonat în următorii ani din partea tuturor actorilor relevanţi - politici, guvernamentali, bancari. Sunt convins că, în acest fel, vom putea să îndeplinim acest angajament și să răspundem așteptărilor pe care românii le au. În final, doresc să urez cetăţenilor români și tuturor cetăţenilor europeni, la mulţi ani! La mulţi ani, Europa!


Stimate domnule primar,Onorat reprezentant al Prefecturii,Stimată doamnă ambasador,Stimate domnule consul general,Preacucernici părinţi,Doamnelor și domnilor,Dragi români,
Bine v-am găsit! Domnule primar, onorată asistenţă, noi am venit astăzi să vizităm Expoziţia Mondială Milano 2015 și, sincer, n-am știut că sunt primul Președinte european, dar cred că este o poziţie care reprezintă cum se vede comunitatea românească în Milano. Domnule primar, vă felicit pentru această expoziţie! În calitate de fost primar al unui oraș european, cred că pot să apreciez impactul unui astfel de megaeveniment asupra comunităţii milaneze și asupra împrejurimii orașului Milano. Orașul Milano - unul din marile orașe europene, cu un trecut mare și, după cum se vede, cu un viitor pe măsură. Domnule primar, Milano a fost, în afară de orașul meu, evident, unul din preferatele mele încă cu mult timp să vin în vizită în calitate oficială. Mulţi dintre cei prezenţi astăzi aici vin din comunitatea românească din Milano, mulţi alţii vin din comunităţile românești din nordul Italiei. Dumneavoastră, domnule primar, conduceţi un oraș care de mult timp a înţeles că diversitatea etnică, culturală, religioasă, nu este o ameninţare, ci o șansă de dezvoltare. Vă doresc mult succes și fiţi sigur că o să mai vin pe aici!
Venind dinspre ţară spre Italia - pentru a doua oară în decurs de câteva săptămâni - m-am gândit ce reprezintă acest drum. Este drumul pe care îl fac peste un milion dintre compatrioţii mei, atunci când vin acasă de sărbători sau ca să-și vadă familia. Este drumul care îi desparte de casă. Peste un milion de români au plecat să trăiască și muncească în Italia pentru că ţara lor, în care s-au născut și pe care o iubesc, nu le-a putut oferi șanse mai bune. Și la fel ca ei, mulţi alţii aflaţi în toate colţurile Europei și ale lumii. Vă vorbesc vouă, astăzi, faţă-n faţă. Dar prin intermediul vostru le vorbesc tuturor acestor compatrioţi ai noștri.
Vă mulţumesc că sunteţi aici și vă spun cu toată deschiderea: știu că aveţi speranţe mari, știu că după ani de deziluzii timpul nu mai are răbdare și că aveţi așteptări de la mine. Le înţeleg și încerc să răspund la ele. Poate nu în modul consacrat în ultimii 25 de ani în politica românească. Dar cu siguranţă voi răspunde la ele în modul meu, pe care îl cunoașteţi deja și pentru care mi-aţi acordat încrederea: păstrând niște principii și valori și onorând promisiunea de a face o altfel de politică.
Doamnelor și domnilor,
Unul dintre drepturile fundamentale este acela de a alege și a fi ales. Nu întâmplător am susţinut schimbarea legislaţiei electorale. Acesta este un prim pas în reformarea instituţiilor politice. Esenţial, dar nu suficient. Efortul modificărilor legislative va trebui dublat de reformarea internă a partidelor și de alt mod de selecţie. Tocmai de aceea, nu voi înceta să vorbesc public despre nevoia de a avea oameni politici integri, bine pregătiţi și care înţeleg că sunt în serviciul public. Îmi doresc să readucem onoarea și decenţa în politica românească. Dar acestea nu sunt lucruri care se pot scrie într-o lege sau impune de către cineva. Ele se vor câștiga în timp prin efortul nostru comun și consecvent, al meu ca Președinte și al dumneavoastră celor care credeţi într-o altfel de politică.
Vreau să mă refer aici și la o lege pe care toate partidele au promis că o vor adopta: cea privind votul românilor din diaspora, respectiv votul prin corespondenţă. Și este momentul s-o spun direct: sunt nemulţumit de modul în care este gestionat acest proiect. În cazul celorlalte legi care privesc partidele politice, finanţarea lor sau alegerile s-au făcut progrese care trebuie recunoscute. În acest caz, din păcate, se bate pasul pe loc. Voi discuta cu partidele politice din nou și o voi face de atâtea ori de câte va fi nevoie pentru a mișca acest proiect important și pentru dumneavoastră, și pentru mine și pentru toţi alegătorii.
Dragii mei,
Unul dintre lucrurile importante pentru mine ca Președinte este să apăr lucrurile care ne definesc ca stat și ca naţiune. Pentru unii dintre români acestea sunt resursele naturale, pădurile, de exemplu, pentru alţii instituţiile de educaţie și cultură, pentru alţii patrimoniul, pentru alţii domeniile noastre de excelenţă. Şi la fel de important pentru mine este să promovez valorile naţionale, simbolurile noastre și oamenii care le reprezintă, oriunde s-ar afla ei. Sunt aici, în Italia, români care au devenit lideri în comunităţile lor, care sunt preţuiţi și recunoscuţi pentru contribuţia în diferite domenii. Fiecare dintre voi, cei care munciţi sau studiaţi aici cu trudă și onestitate, ne reprezentaţi și faceţi cinste României.
Vă mulţumesc încă o dată pentru toate acestea și contez pe voi să ducem la bun sfârșit ceea ce ne-am propus pentru România!


Preasfinţia Voastră Părinte Rector,Preacucernici părinţi,Excelenţe,Dragi studenţi,Distinși invitaţi,
Sunt bucuros să mă aflu aici, la Colegiul pontifical „Pio Romeno”, și să vă întâlnesc astăzi, 15 mai, când aniversăm 25 de ani de la restabilirea relaţiilor diplomatice dintre România și Sfântul Scaun. Sanctitatea Sa Papa Francisc ne-a oferit acest prilej sărbătoresc pentru care îmi exprim întreaga gratitudine. Aș dori, totodată, să vă spun că România acordă o atenţie specială relaţiei cu Sfântul Scaun și apreciază în mod deosebit viziunea Sanctităţii Sale despre nevoia de a crea mai multă solidaritate, mai mult dialog în societăţile noastre, precum și despre urgenţa combaterii plăgilor care afectează lumea contemporană.
România are, prin istoria și cultura sa, vocaţia unei relaţii speciale cu Sfântul Scaun, vocaţie pe care a exprimat-o în numeroase rânduri prin dialogul ecumenic și prin rolul pe care îl recunoaște Bisericilor în societate. Dorinţa noastră este să dezvoltăm și să aprofundăm colaborarea excelentă existentă în prezent în planul relaţiilor bilaterale.
Știu că acest Colegiu pontifical, aflat în grija Congregaţiei pentru Bisericile Orientale, este o inimă românească în centrul Romei. Dedicat formării preoţilor Bisericii Române Unite cu Roma, Greco-Catolică, Colegiul „Pio Romeno” a fost în trecut, înainte de întreruperea brutală provocată de regimul comunist, și continuă să fie și în prezent un loc de iradiere a spiritualităţii și a culturii, un spaţiu de dialog și de întâlnire, urmând modelul înalt de demnitate și de sacrificiu al ierarhilor greco-catolici care au cunoscut prigoana și martiriul în anii comunismului: Valeriu Traian Frenţiu, Iuliu Hossu, Alexandru Rusu, Ioan Bălan, Ioan Suciu, Vasile Aftenie, Tit Liviu Chinezu.
Ultimii 25 de ani au cunoscut o adevărată renaștere a activităţii Colegiului „Pio Romeno”. Generaţii de studenţi s-au pregătit aici și au trăit momente înalte de recunoaștere a Bisericii Greco-Catolice din România prin crearea în 1991 a Cardinalului Alexandru Todea, simbol al rezistenţei anticomuniste, și în 2012 a Cardinalului Lucian Mureșan. Vizita Papei Ioan Paul al II-lea la București, ridicarea la rang de Arhiepiscopie majoră a Bisericii Greco-Catolice, înfiinţarea Eparhiei greco-catolice de București în 2014 sunt tot atâtea semne ale unui parcurs care constituie o reparaţie istorică. Sunt convins că anii următori vor continua să aducă roadele pe care Biserica pe care o reprezentaţi le-a cultivat prin istoria sa și prin activitatea sa din prezent.
Vă mulţumesc pentru primirea călduroasă!


Domnule Președinte Mircea Ionescu-Quintus,Stimată doamnă,Domnule Președinte Antonescu,Doamnă Președinte Alina Gorghiu,Domnule Președinte Vasile Blaga,Stimați invitați,Dragi prieteni liberali,
Înainte de orice, vă mulțumesc pentru invitație și pentru extraordinara primire pe care mi-ați făcut-o în această seară. Mi-a fost dor de voi! Sunt mișcat și onorat să fiu din nou în mijlocul vostru, între voi, cu voi, de care mă simt atât de aproape.
Dar nu pentru a vă povesti despre mine sunt aici, ci pentru vă spune câteva lucruri despre izbândă. Ar putea să vă mire, însă sunt hotărât ca în această seară să vorbesc ceva mai mult. Și nu pentru că sunt decis să îmi schimb stilul, ci pentru că evenimentul de astăzi este unul cu totul special.
Vreau să vă vorbesc despre trecut, despre prezent și despre viitor. Căci ce prilej mai bun poate fi găsit decât o incursiune în istoria liberalilor români, istorie care se întinde, iată, deja pe trei secole. Sărbătoarea de astăzi – 140 de ani de la fondarea PNL – este de fapt izbânda liberalismului într-o parte de lume în care provizoratul, nesfârșita lipsă de armonie, strategiile perdante și ideile admirabile rămase în faza de proiect au constituit, într-un fel, regula în politică. Cu umor, am putea găsi însă, în istoria PNL, câteva adevăruri care întăresc regula că liberalii au îmbinat valorile autohtone cu inovația. Poate nu întâmplător, Partidul Național Liberal a luat ființă în casa unui englez, Brătienii au contribuit din plin la aducerea dinastiei străine, iar în plin secol XXI, liberalii și-au ales ca președinte un etnic german.
Întorcându-mă la izbânda liberalismului, vreau să subliniez marile cuceriri ale partidului din care cu onoare faceți astăzi parte. În secolul al XIX-lea, liberalismul românesc s-a confundat cu modernizarea și emanciparea națională. România de astăzi datorează o nesfârșită recunoștință Partidului Național Liberal pentru câteva creații pe care le rostim cu mândrie: unitatea națională, independența, statul modern.
De asemenea, economia românească din secolul al XIX-lea până astăzi este în bună măsură creația gândirii liberale, pe care numeroase figuri ale PNL au consolidat-o și au apărat-o. ”Prin noi înșine” nu a fost o lozincă între atâtea lozinci din politica românească. Ea a căpătat un sens în mințile și în faptele unor tineri școliți la marile universități ale Europei și reveniți acasă pentru că, nu-i așa, ideile trebuie trăite. Se cuvine aici să spun un cuvânt și despre drepturile și libertățile cetățenești și despre constituționalismul românesc, ai căror promotori au fost deseori liderii PNL. Reformele profunde ale României moderne sunt de asemenea legate de guvernările liberale și poartă pecetea virtuților admirabile ale unor fruntași care s-au așezat demult în cărțile de istorie.
Odată cu venirea comunismului, Partidul Național Liberal a fost supus persecuțiilor. Pentru vrednicia lor militantă și pentru credința lor, membrii săi au fost închiși sau chiar uciși în închisorile comuniste. Istoria însă nu poate uita că jerfa lor nu a fost în zadar, iar faptul că noi suntem astăzi, aici, serbând 140 de ani de la fondarea PNL, este și un omagiu adus lor.
Imediat după 1989, PNL a reluat cu devotament efortul pentru izbânda liberalismului. Foștii membri ai TNL din perioada interbelică, cei mai mulți trecuți prin închisorile comuniste, împreună cu tinerii anilor 90 au reclădit partidul. Nu fără frământări, sciziuni, un parcurs sinuos și nenumărate diviziuni, PNL s-a reunificat într-un final.
Doamnelor și domnilor,
Partidul Național Liberal traversează astăzi un moment fast. Nu este o întâmplare, ci rodul unui efort constant și consecvent. Anul trecut, PNL a devenit marele partid al dreptei românești, membru cu drepturi depline al celei mai mari familii politice europene, în noiembrie 2014 a câștigat alegerile prezidențiale, iar astăzi, partidul are cea mai mare cotă de încredere din toată istoria sa.
Sunt convins că celor care n-au fost membri ai acestui partid, le e greu să-l înțeleagă. Nu este un partid perfect. Deosebirea între dumneavoastră și alte partide este însă spiritul în care trăiți politica. PNL nu înseamnă doar numele, tradiția și istoria. Pentru mine, liberal este cel care practică liberalismul, nu cel care se declară sus și tare liberal. De aceea, vă cer, cu multă încredere, să duceți mai departe ideile și valorile liberalismului. Mândria noastră e aceasta: demnitatea unui partid care a plecat, acum 140 de ani, să-și găsească calea. Prin tot ce a înfăptuit și a realizat, cred cu tărie că a găsit-o.
Dragi prieteni,
Am spus că voi vorbi și despre prezent și despre viitor. Am pornit împreună pe un drum în 2014. Un drum nu pentru un om, nu pentru un partid, ci pentru această țară și oamenii ei. Ne regăsim astăzi în alte roluri și responsabilități, în alte circumstanțe, dar drumul este același. Ne unesc aceleași valori și angajamente.
Nu există mod mai bun de a onora trecutul decât prin a construi un viitor pe măsură. Iar pentru acest partid nu există mod mai bun de a-și duce mai departe tradiția decât prin a răspunde așteptărilor pe care cetățenii le au de la el.
Oamenii vă privesc și așteaptă să fiți schimbarea pe care și-o doresc. Vă îndemn să fiți mereu conștienți de acest lucru, să nu lăsați nimic să fie mai important decât a vă ține promisiunile, să nu lăsați emoții de moment să vă abată de la drumul comun.
În final, doresc să vă mulțumesc pentru solidaritatea de care ați dat dovadă pentru ca PNL să existe. Îmi exprim recunoștința față de dorința dumneavoastră de a face din România o țară puternică și prosperă. Brătienii și ceilalți fruntași ai PNL care au făcut România modernă nu au văzut altceva decât România, singura, unica Românie. Această Românie mi-o doresc și v-o doresc! La mulţi ani!


Domnule Președinte Vainer,Domnule Rabin Schaffer,Domnule Președinte Constantinescu,
Domnule Președinte al Camerei Deputaţilor, Valeriu Zgonea, Domnule Prim-ministru,Domnule Președinte al Curţii Constituţionale, Augustin Zegrean,Domnule ambasador al Statului Israel,
Stimaţi reprezentanţi ai Corpului Diplomatic,Stimați reprezentanți ai cultelor,Distinși membri ai Federaţiei Comunităţilor Evreiești din România,Doamnelor și domnilor,
Vă mulțumesc, domnule președinte Vainer, pentru invitație și pentru faptul că mi-aţi dat cuvântul! Mă bucură de asemenea faptul că ați adunat, în această seară, aici, cu ocazia sărbătorii de Șavuot, în această superbă lucrare de arhitectură, ridicată acum 150 de ani, numeroși lideri ai societății românești.
Cea dintâi datorie a mea, pentru că sunt pentru prima oară în Templul Coral, este să urez tuturor cetățenilor români de credință iudaică, precum și familiilor din Israel sau de pretutindeni, pace în suflete și multă sănătate. În acest loc, care a însoțit vreme de trei secole bucuriile și tristețile comunității evreiești, dați-mi voie să aduc, totodată, un omagiu tuturor celor care au suferit pentru credința lor iudaică. Amintindu-le memoria, astăzi, aici, e o datorie de onoare. În viața românească, comunitatea evreiască a impulsionat dezvoltarea economică, a alimentat viața culturală, a îmbogățit identitatea noastră. De aceea, generațiile anterioare merită cuvântul meu bun și mai ales convingerea adâncă a faptului că România vă este astăzi recunoscătoare pentru ceea ce suntem ca națiune.
Așa cum am anunțat la începutul mandatului meu, îmi respect promisiunea de a lua parte la ceremonii religioase ale cultelor legal recunoscute în România. Aceasta nu este însă o vizită de curtoazie, ci o prezență firească în sânul unor oameni pe care îi prețuiesc pentru încrederea cu care sprijină cel mai demn drum cu putință: o Românie democratică, ferm atașată valorilor europene și euroatlantice. Sunt convins că o Românie care încurajează diversitatea și toleranța este o țară mai puternică și mai prosperă. Prezența mea în această seară, în acest lăcaș de cult mozaic, loc de rugăciune, de adunare și de învățătură, este un semn al prețuirii și al speranței. Al prețuirii pentru ceea ce ați clădit și continuați să clădiți pentru România. Și al speranței că întreaga comunitate evreiască va contribui și mâine, alături de familiile voastre din Israel, prin fapte și prin idei, la viitorul nostru comun.
În final, vă spun tuturor, cu bucurie, Chag Shavuot Sameach!


Bună ziua! Mulţumesc în primul rând dumneavoastră, tuturor, care aţi considerat că într-o după-amiază frumoasă de sâmbătă vreţi să fiţi aici la o lansare de carte și nu undeva la iarbă verde sau la o plimbare cu prietenii. Cartea are o valoare deosebită cel puţin pentru cei de faţă și recunosc că pentru mine, care sunt din generaţia care a crescut cu cărţile în mână, are o însemnătate specială. Chiar la începutul campaniei, dacă vă amintiţi, am decis să scriu o carte pe care am considerat-o un instrument foarte potrivit pentru a face cunoscute câteva lucruri despre mine, despre cum am ajuns în politică și cum văd mersul în spaţiul public.
Acum am scris o carte din cu totul alte motive. Primul, sigur, am promis cititorilor mei la ultima lansare aici la Expo că voi adăuga un capitol care descrie campania electorală. Şi asta am vrut să fac. Campania electorală a fost o perioadă complicată, intensă, dificilă, energizantă, paralizantă și totuși cred că pentru cei care au fost cât de cât conectaţi la ea a fost o perioadă interesantă. Pentru a nu uita cum a fost această campanie electorală am vrut să scriu, am vrut să reţin în scris aceste lucruri. Am vrut, pe de altă parte, să nu se piardă câteva concluzii pe care le-am tras și eu și alţii în campanie. Din acest motiv am vrut destul de repede după acea campanie electorală să reţin în scris ideile. În general, știţi că memoria ne joacă feste și cu cât așteptăm mai mult de la trecerea unui eveniment până să reţinem concluzia, cu atât mai mult se schimbă memoria acelui eveniment, apare ceea ce psihologii numesc filtrul roz. După un timp suficient de lung aproape orice ni se pare că a fost o experienţă plăcută. Această campanie electorală nu a fost o experienţă plăcută. Asta nu înseamnă că nu a fost extrem de intensă, nu înseamnă că nu a avut foarte multă energie. A avut toate aceste lucruri, dar pe lângă faptul că am vrut să relatez cum am văzut eu din interior, cel mai din interior, campania electorală, am vrut să presar în carte și câteva consideraţiuni mai generale despre ce cred eu că se face în politică, sau, mai degrabă, ceea ce cred eu că nu se face în politică. Cu entuziasmul noului mandat prezidenţial, cu depunerea jurământului, cu începutul unui mandat, foarte repede am avut impresia că s-a uitat cum s-a purtat această campanie.
A fost o campanie care, prin felul în care s-au manifestat majoritatea candidaţilor, își avea loc mai degrabă la începutul anilor 90, o campanie brutală, brută, necizelată, cu atacuri directe la persoană, cu găleţi de lături turnate peste capul unor candidaţi, mai ales acestui candidat. Aceste lucruri am vrut să le reţin. La sfârșitul campaniei am constatat totuși un lucru interesant și cred că am repetat de mai multe ori pe parcursul cărţii. Această campanie, cu toate părţile negre, negative pe care le-a avut, pentru mine a fost extrem de energizantă. Şi atunci vreau să spun și de ce și care a fost, totuși, partea foarte frumoasă a acestei campanii. Partea foarte frumoasă a acestei campanii au fost oamenii. Oamenii cu care m-am întâlnit, zeci de mii de oameni cu care m-am întâlnit direct în campanie, contactul cu toţi acești oameni mi-a dat foarte multă încredere, mi-a dat foarte multă energie. Niciodată în toată campania nu am întâlnit pe un alegător sau un participant la o manifestaţie electorală care să-mi fi spus ceva negativ, niciunul. Tot ce a fost negativ a venit via media, via material electoral din partea celorlalţi competitori. Şi atunci, paradoxal, campania a fost și urâtă și frumoasă. Şi la final am avut o energie deosebită pe care am primit-o, în definitiv, de la alegătorii care au fost de partea mea, și nu au fost puţini. Vă amintiţi că primul tur nu s-a terminat extraordinar de bine pentru mine, pierdusem primul tur, dar atunci a apărut ceva ce nu a fost prevăzut de nimeni, acel val de simpatie pentru mine și acea dorinţă de schimbare iniţiată de inabilitatea sau dispreţul Guvernului, cum doriţi, faţă de românii din diaspora. A apărut un val în diaspora și, în mod paradoxal, dacă un val de obicei, pornește din centru și se duce mai departe, acest val a venit de departe și a ajuns în centru, aici și a contribuit la acea răsturnare de situaţie spectaculoasă care a dus în final la un vot care a fost incredibil, un rezultat care nu a fost prevăzut de nimeni și care mi-a adus mie peste șase milioane de voturi. Acestor peste șase milioane de români care m-au votat le-am dedicat cartea. Nu numai lor le mulţumesc, le-am mulţumit și le mulţumesc și celor care nu m-au votat, le mulţumesc fiindcă au mers la vot. Participarea la vot s-a situat la o cotă enormă, aproape 65% dintre alegători au fost la vot. Este un lucru extraordinar de important să se voteze când sunt alegeri.
Evident că această reușită a fost posibilă fiindcă am avut în afară de simpatie și voturi, foarte mult ajutor, foarte mult sprijin, sprijin din partea soţiei mele Carmen care și astăzi a ţinut să vină special pentru această lansare și îi mulţumesc. Imaginaţi-vă o persoană care stă acasă sau la școală și nu poate să facă nimic, dar trebuie să suporte toată campania - asta a făcut soţia mea Carmen și de multe ori am avut impresia că dacă spre mine au venit energiile, ea a trebuit să blocheze partea negativă a campaniei, un lucru foarte greu de făcut. Apreciez foarte, foarte mult acest lucru. Şi ce ar fi un candidat la președinţie fără partidul lui, nu cred că se poate așa ceva la noi. Partidul meu, PNL, partidul al cărui președinte am fost când am intrat în campanie a fost 100% de partea mea. Atunci poate vă amintiţi, din motive tehnice, s-a numit Alianţa Creștin Liberală, între timp este noul PNL, mii de oameni care au lucrat luni de zile pentru această campanie și au reușit. Le mulţumesc! În afară de cei care s-au văzut, au fost nenumăraţi voluntari, prieteni, colegi care au lucrat împreună cu mine, o parte dintre ei este astăzi aici, o parte dintre ei astăzi sunt consilierii mei și le mulţumesc. Şi, în fine, oricine ar scrie o carte dacă nu o scoate nimeni pe piaţă, nu-i, deci mulţumesc Curtea Veche Publishing, doamnei Arsene, aici prezentă, și trebuie să fac o remarcă, a fost o colaborare extraordinar de bună și de prima dată și a doua oară. Vă mulţumesc și vă doresc, îmi doresc, ne dorim succes cu această carte. În definitiv o carte se scrie și pentru a fi vândută. Vă mulţumesc tuturor!


Onorați membri ai prezidiului,Onorați participanți, invitați,Doamnelor și domnilor,
În primul rând, dați-mi voie să vă spun bine ați venit! Pentru mine este o mare plăcere să deschid această manifestare aici. Este prima manifestare de acest tip pe care o găzduim în această sală de când sunt eu Președinte. Îmi face o deosebită plăcere să particip la deschiderea acestui program academic, realizat prin cooperarea instituţională internaţională dintre Administraţia Prezidenţială a României, Serviciul Român de Informaţii, prin Academia Naţională de Informaţii, Harvard University și National Intelligence University din Statele Unite ale Americii. Este, în opinia mea, un valoros demers de reflecţie strategică. Tocmai de aceea îl voi sprijini și în anii care urmează.
Programul «Security in the Black Sea Region» contribuie la consolidarea relaţiei transatlantice. Securitatea regională este nu numai o problemă a statelor care aparțin strict unui anumit areal, ci o provocare pentru întreaga comunitate internaţională, mai ales atunci când conflictele evoluează radical, spre război, fie el intra sau interstatal.
Contextul geopolitic actual este unul complex, caracterizat de transformări globale și provocări. Într-un asemenea context, Parteneriatul Strategic cu Statele Unite ale Americii, apartenenţa la NATO și la Uniunea Europeană sunt esențiale pentru România. Ele reprezintă coordonatele fundamentale ale politicii externe și de securitate ale României.
Consolidarea profilului României în NATO și UE reprezintă o prioritate, o linie de conduită specifică bunei guvernări, care răspunde așteptărilor cetățenilor noștri. Într-o zonă caracterizată de coliziunea intereselor strategice și într-o perioadă marcată de modificări geopolitice rapide, România trebuie să-și consolideze credibilitatea strategică.
Doamnelor și domnilor,
Marea Neagră este un spaţiu atât de convergenţă, cât și de coliziune a intereselor ţărilor riverane, dar și a diverșilor actori internaţionali. Evoluţia geopolitică și de securitate în zona Mării Negre, poziţia geografică a regiunii, riscurile și ameninţările la adresa stabilităţii în zonă sunt aspecte care atrag tot mai mult interesul comunităţii internaţionale. La acestea se adaugă și elementele ce ţin de cooperarea politică, economică și militară.
Situarea regiunii la frontierele NATO și UE, dar și ale Orientului Mijlociu, existența unor conflicte deschise sau înghețate, criminalitatea transfrontalieră, deficitele democratice și prezența unor importante resurse energetice sporesc valoarea strategică a zonei Mării Negre.
Această regiune, interfaţă cu Asia Centrală, Orientul Mijlociu și Marea Mediterană, este un mediu de securitate complex și eterogen. Statele din Regiunea Extinsă a Mării Negre au încercat să găsească forme eficiente de colaborare. Mă refer la structurile de cooperare instituţionalizată, cum ar fi Organizaţia de Cooperare Economică la Marea Neagră, dar și la structuri non-instituţionalizate precum Procesul de Cooperare Sud-Est European sau la iniţiative precum Euroregiunea Mării Negre sau Sinergia Mării Negre. Totuși, nu se poate vorbi de rezultate semnificative în planul securităţii. Aceasta și pentru că a lipsit o viziune integrată, iar multe iniţiative au rămas, din păcate, la stadiu de proiect.
România își asumă în continuare ferm angajamentul de a furniza securitate în regiune, de a susţine procesele de stabilizare, reformă, democratizare și integrare în zonă, de a promova o Europă sigură, liberă și prosperă, nu doar în interiorul NATO și al Uniunii Europene, ci și în vecinătatea acestora.
Alături de aliaţii și partenerii noștri, ne oferim resursele de cunoaștere, cât și cele umane și materiale, pentru a contribui la restaurarea securităţii regionale bazate pe dreptul internaţional și la asigurarea sustenabilităţii statelor din regiunea Mării Negre.
Închei prin a-mi exprima odată în plus aprecierea pentru necesitatea și utilitatea acestui program. Vă doresc mult succes!


Domnule Președinte al Consiliului Investitorilor Străini,Stimați reprezentanți ai mediului de afaceri,Doamnelor și domnilor,
Vă mulțumesc pentru invitație! Îmi face plăcere să mă aflu astăzi aici, la un eveniment dedicat mediului de afaceri românesc și priorităților sale, așa cum sunt acestea văzute de către investitorii străini.
Am apreciat în mod deosebit mesajul care însoțește raportul lansat astăzi. Încrederea este esențială în relația dintre partenerii de afaceri, dar mai ales în relația dintre stat și cetățean. Cu precădere în perioada postcriză, performanțele mediului de afaceri înseamnă, în mod necesar, reconstruirea încrederii. Încrederea contează! Acesta este un adevăr fundamental, incontestabil, pe care trebuie să ni-l asumăm și în jurul căruia trebuie să începem să construim. Obiectivul nostru principal este de a reconstrui încrederea investitorilor și întreprinzătorilor în mediul de afaceri românesc. E timpul să o luăm de la capăt, cu o schimbare de paradigmă. Progresul României nu poate fi decât rezultatul unui nou model de dezvoltare, axat pe competitivitate, care să stimuleze antreprenoriatul și inovația, crearea de valoare adăugată și crearea de locuri de muncă productive, bine plătite. Prosperitatea se obține, în primul rând, prin încurajarea inițiativei private. Soluțiile trebuie căutate în susținerea, deopotrivă, a investițiilor străine și a capitalului românesc.
Anul 2015 aduce semne de revenire în privința investițiilor străine directe. Firește, este greu de crezut că nivelurile record ale perioadei de dinaintea crizei vor mai putea fi recuperate în următorii ani. Însă, după scăderea din 2014, sperăm că mediul de afaceri românesc începe să răspundă din ce în ce mai bine așteptărilor investitorilor. Pe de altă parte, trebuie să ne preocupe, în egală măsură, susținerea investițiilor autohtone. Capitalul românesc, prin natura sa, reprezintă un element de stabilitate și un câștig sigur în beneficiul dezvoltării economice naționale. Însă România beneficiază de prea puține firme cu capital privat integral românesc care au ajuns la un nivel considerabil de dezvoltare.
În ceea ce privește investițiile publice, constat cu dezamăgire că acestea sunt tot mai reduse. Guvernul solicită, paradoxal, spațiu fiscal-bugetar pentru investiții. Dar execuția bugetară este cu mult în urmă în privința cheltuielilor de capital și a proiectelor susținute din fonduri europene. În ultimii ani, România a reușit să recupereze unele decalaje și să obțină stabilitatea macroeconomică necesară unor proiecte importante pe termen mediu și lung. Însă progresul și prosperitatea nu sunt garantate. Viitorul depinde de capacitatea noastră de a promova și consolida instituțiile, valorile și beneficiile economiei de piață.
Doamnelor și domnilor,
Performanțele firmelor, performanțele dumneavoastră, depind nemijlocit de calitatea regulilor în care vă desfășurați activitatea. Este esențial să înțelegem necesitatea de a îmbunătăți calitatea instituțională a mediului de afaceri. Transparența, predictibilitatea și stabilitatea sunt premise importante pentru stimularea investițiilor și a antreprenoriatului, așa cum și dumneavoastră ați evidențiat în raportul pe care astăzi îl lansați. Guvernul nu mai trebuie să schimbe regulile, în mod imprevizibil, chiar «în timpul jocului». Cazuri precum «taxa pe stâlp», sau chiar exemplul foarte recent al impozitării bacșișului, denotă lipsă de viziune și pripeală, ceea ce creează imprevizibilitate. Exact opusul a ce se așteaptă în mediul de afaceri. Autoritățile publice sunt primele care trebuie să demonstreze profesionalism și responsabilitate în relația cu mediul de afaceri. Suntem conștienți că România are de rezolvat numeroase carențe instituționale. Mă refer aici la plata impozitelor, la evaziunea sistemică, la povara fiscală ridicată asupra muncii, dar mai ales la fenomenul corupției, care subminează subtil dar sigur dezvoltarea economică.
Dincolo de aceste considerente, abordarea că orice contribuabil trebuie tratat ca potențial evazionist, pe care am constatat-o uneori, mi se pare de-a dreptul păguboasă. Să nu se înțeleagă greșit, eu susțin pe deplin combaterea evaziunii fiscale, însă măsurile luate în acest sens trebuie cât mai bine adaptate realității economice și cadrului în care se desfășoară. Mai mult decât atât, să nu uităm că evaziunea fiscală nu este doar problema firmelor ci, într-o anumită măsură, aceasta reflectă și problemele administrative și structurale ale statului.
În această perioadă, noul Cod Fiscal este în dezbatere parlamentară. În această privință, consider că nu trebuie să ne preocupe doar scăderea taxelor, ci și maniera și sustenabilitatea prin care se face relaxarea fiscală de care economia are nevoie. De aceea, trebuie să analizăm Codul Fiscal cu atenție și responsabilitate, tocmai pentru a nu pune în pericol stabilitatea macroeconomică și beneficiile acesteia.
Doamnelor și domnilor,
Reconstruirea încrederii se bazează și pe crearea unui cadru în care să poată fi valorificate oportunitățile de care dispun anumite sectoare, cum ar fi agricultura sau sectorul energetic. Dezvoltarea agriculturii necesită însă industrializare și capitalizare. Creșterea investițiilor în infrastructura agricolă și adoptarea de măsuri care să încurajeze activitatea micilor fermieri sunt elemente esențiale, așa cum se arată și în cadrul Cărții Albe elaborate de dumneavoastră. Nu este însă suficient să știm că avem un potenţial agricol imens, ci trebuie să valorificăm în mod real acest avantaj, nu doar conjunctural, ci ca o sursă constantă de creștere economică.
Energia trebuie să devină un vector constant al competitivității noastre economice. România are nevoie de o strategie energetică articulată. Apoi, prin investiții susținute și printr-un mediu competitiv, România are potențialul de a deveni un actor regional important.
În foarte multe domenii, mediul de afaceri invocă nevoia de capital investițional. Însă nu neapărat banii sunt problema, ci mai degrabă calitatea politicilor prin care urmărim atragerea lor, fie că ne referim la investițiile străine, fie la atragerea de fonduri europene. La acest din urmă capitol România, din păcate, are numeroase carențe administrative, care țin rata de absorbție a fondurilor europene, în prezent, la doar 54%. Aceasta este, firește, sursă majoră de nonperformanță, ca să nu spun chiar contraperformanță.
Dezvoltarea pieței de capital și a sistemului financiar, în general, constituie altă direcție strategică. O piață de capital mai dinamică ne va ajuta să mobilizăm resurse investiționale pentru susținerea întreprinzătorilor autohtoni și să asigurăm accesul eficient și facil al investitorilor străini la piața locală. IMM-urile, firmele mici și startup-urile necesită o atenție aparte. Micii întreprinzători au nevoie de un sistem financiar ușor accesibil, stabil, și care să le ofere diverse alternative de finanțare. Este important să creăm un cadru care să vină în sprijinul dezvoltării lor.
Doamnelor și domnilor,
Spuneam, la începutul intervenției mele, că încrederea este esențială în relația dintre stat și cetățean. Ea reprezintă baza acestei relații. Însă, pentru a începe să construim, avem nevoie de un stat care să fie în slujba cetățeanului, nu deasupra sau împotriva lui. Avem nevoie de un stat care să reprezinte punctul de sprijin al mediului de afaceri și nu invers. Multe dintre companiile pe care le reprezentați constituie povești de succes, exemple care demonstrează că perseverența, eficiența și ambiția pot produce valoare. Vă felicit, așadar, pentru performanțele de până acum! Îmi exprim, totodată, speranța că viitorul va fi unul și mai prosper! Vă mulțumesc!


Bine ați venit la Cotroceni! Sunt impresionat! Faptul că ați venit într-un număr așa de mare și sunteți așa de bucuroși și entuziaști arată că, într-adevăr, astăzi este Ziua Copiilor. Bine ați venit! Este pentru prima oară când invit atâția copii și părinți în această frumoasă Sală a Unirii din Cotroceni. Este o ocazie foarte frumoasă și arată că, oricât de solemnă ar fi o sală, dacă este plină de copii radiază de bucurie. 
Îi felicit pe cei de la «Salvați Copiii» care fac lucruri extraordinare, printre care faptul că v-au adus aici. Felicitări pentru «Salvați Copiii»! În afară de faptul că este 1 iunie și este ziua voastră, a copiilor, avem și un eveniment special astăzi: Romfilatelia s-a declarat deschisă unei colaborări frumoase și astăzi vom lansa împreună o ediție filatelică. Mulțumesc doamnei director pentru acest lucru!
Ați venit să sărbătorim împreună și nu o să țin un discurs foarte lung. La mulți ani tuturor!


Bună ziua şi bine v-am găsit! Mulţumesc pentru primirea deosebit de frumoasă şi călduroasă pe care mi-aţi făcut-o astăzi aici, în Blaj. Sunt impresionat! Mulţumesc! 
Stimați reprezentanți și angajați ai companiei Bosch,Domnule Președinte al Consiliului Județean Alba,Domnule Primar al Municipiului Blaj,Dragi studenți,Doamnelor, domnilor şi copiilor,
Îmi face mare plăcere să particip astăzi la evenimentul dumneavoastră, un eveniment dedicat inovației, tehnologiei performante și ideilor creative. Vă mulțumesc, așadar, pentru invitația pe care mi-ați adresat-o!
Consider că este atât momentul, cât și locul potrivit în care să reafirm importanța inovării pentru progresul unei companii, al unei regiuni și, bineînțeles, pentru progresul întregii economii. Cei care investesc constant în cercetare și dezvoltare vor fi, fără îndoială, mult mai productivi, mult mai puternici. Inovația este esența dezvoltării, și nu doar pentru firmele din domeniul tehnologic. Compania Bosch, fabrica Bosch de la Blaj, constituie, în acest sens, exemple dintre cele mai bune.
Doresc să salut decizia companiei Bosch de a investi în economia românească. De exemplu, investiția realizată aici, la Blaj, a făcut ca Bosch să devină unul dintre cei mai importanți angajatori din regiune, prin cele peste 1200 de locuri de muncă productive și, sperăm, cât mai bine plătite. 
Există, firește, beneficii majore obținute de ambele părți. Dincolo de o politică a ajutorului de stat, ceea ce contează în ultimă instanță sunt oportunitățile de afaceri pe care România le oferă investitorilor străini. Investițiile străine înseamnă, printre altele, avantajul transferului de tehnologie și know-how, avantaj esențial pentru construirea unei economii competitive. 
Doamnelor și domnilor,
În această etapă de consolidare postcriză, România are nevoie de un nou model de dezvoltare economică, bazat pe competitivitate și inovare, pe creștere economică inteligentă. În acest sens, tema zilei de astăzi – inovația – se înscrie perfect în exigențele unei noi viziuni economice. Inovația înseamnă dezvoltare. Inovația înseamnă prosperitate. Fără îndoială, atragerea de investiții străine este o prioritate majoră pentru România. În egală măsură, însă, trebuie să ne concentrăm și asupra susținerii capitalului românesc și a investițiilor autohtone, care astăzi sunt, din păcate, în mare suferință.
Inovația nu apare oriunde și nici oricum, ci cu precădere acolo unde există liberă inițiativă și economie de piață. Garantarea proprietății, libertatea contractuală, ușurința de a iniția o afacere, libera concurență sunt elemente esențiale în ecuația inovării. Trebuie să promovăm și să protejăm aceste instituții ale economiei de piață pentru beneficiul nostru, al tuturor. Totodată, îmbunătățirea climatului investițional prin creșterea transparenței, a stabilității și predictibilității fiscale și legislative trebuie să reprezinte, pentru noi, o preocupare permanentă. 
Doamnelor și domnilor,
Să nu ne bazăm, însă, doar pe contribuția investitorilor străini în materie de cercetare, dezvoltare și inovare! Noi, în primul rând, avem datoria de a susține acest domeniu. Este esențială, pentru România, creșterea cheltuielilor alocate cercetării și dezvoltării. De fapt, este esențial să avem o strategie a Guvernului în acest sens. De asemenea, este vital ca România să își intensifice eforturile pentru îmbunătățirea competitivității economice. Aderarea la zona euro poate fi un veritabil imbold în favoarea dezvoltării. Stimularea dezvoltării tehnologice poate deveni un ingredient esențial al competitivității.
Susțin pe deplin colaborarea dintre mediul de afaceri și cel academic. Tocmai de aceea, mă bucur să văd că avem astăzi, alături de noi, și mulți studenți. Tehnologia se află în strânsă legătură cu educația și calitatea forței de muncă. Este important să fim cât mai productivi, însă productivitatea nu este doar apanajul tehnologiei, ci mai ales al cunoașterii și abilităților unui tip special de capital – capitalul uman. În acest sens, apreciez implicarea dumneavoastră în instruirea elevilor de la liceele din zonă, prin colaborarea cu instituțiile de învățământ în vederea oferirii de calificări în domeniul tehnic. 
Salut eforturile Bosch și vă felicit pe toți, angajatori și angajați, pentru realizările de până acum. Vă felicit, totodată, şi pentru organizarea acestui eveniment, care este și un foarte util exercițiu de educație economică și antreprenorială, de calitate a lucrului bine făcut. Vă mulțumesc!


Domnule Prim-ministru,Domnule ministru al Apărării Naţionale,Domnule Şef al Statului Major General,
Doamnelor şi domnilor ofiţeri, subofiţeri, soldaţi gradaţi voluntari şi personal civil contractual ai Regimentului 30 Gardă „Mihai Viteazul”,Stimaţi invitaţi, 
Aniversarea Zilei Regimentului 30 Gardă „Mihai Viteazul” reprezintă un moment de bucurie pentru dumneavoastră, dar şi un eveniment cu semnificaţie. 
În urmă cu 155 de ani, la 1 iulie 1860, domnitorul Alexandru Ioan Cuza semna „actul de naştere” al Batalionului 1 Tiraliori. Astfel a început istoria unităţilor de gardă, o istorie cu pagini de glorie, curaj şi jertfe de sânge pe câmpurile de luptă. 
Militarii Regimentului 30 Gardă „Mihai Viteazul” continuă tradiţia şi istoria glorioasă scrisă de înaintaşi. Pentru cei mai buni dintre militarii Armatei României este o onoare să servească sub Drapelul de luptă al Regimentului 30 Gardă „Mihai Viteazul". De la soldat la ofiţer, toţi sunt adevăraţi profesionişti, mândri de faptul că sunt parte a Gărzii de Onoare. Astăzi, puternicul spirit de corp, seriozitatea, tradiţia şi camaraderia fac din Regimentul 30 Gardă „Mihai Viteazul” o unitate emblematică a Armatei României, gata oricând să îndeplinească misiunile primite.
Doamnelor şi domnilor,
Ca recunoaştere a eforturilor pe care le depuneţi zi de zi și în semn de apreciere, am dat curs propunerii ministrului Apărării pentru decorarea Drapelului de luptă al unităţii dumneavoastră cu Ordinul „Virtutea Militară” în grad de Ofiţer, cu însemn pentru militari, de pace. Strategia Națională de Apărare, recent adoptată, vorbește despre o Românie puternică în Europa și în lume, care știe să-și promoveze și respecte valorile și simbolurile naționale. Voi reprezentați România puternică. Prin tot ceea ce faceți sunteți un exemplu pentru cei care vă vor urma. Am toată convingerea că vă veți face întotdeauna datoria cu profesionalism, sub deviza înscrisă pe Drapelul de luptă - „ONOARE ŞI PATRIE”. Cu prilejul sărbătoririi a 155 de ani de istorie, vă adresez cele mai sincere felicitări şi vă urez mult succes în toate activităţile. La mulţi ani!


Domnule Secretar General al NATO, Domnule Prim-ministru,Domnule Ministru,Onorată asistență,
Mă bucur foarte mult că vizităm împreună sediul viitoarei structuri de comandă a NATO, prima prezență concretă a Alianței pe teritoriul României. Acesta este rezultatul deciziilor luate de către șefii de stat și de guvern din statele membre NATO în septembrie anul trecut, pentru întărirea securității statelor aliate aflate pe flancul estic al NATO. Această structură de comandament urmează să fie activată oficial în cursul lunii septembrie, după finalizarea procedurilor specifice ale NATO. Alianța își respectă astfel promisiunile și își demonstrează determinarea și capacitatea de a răspunde provocărilor și instabilității generate de acțiunile Rusiei în Ucraina. Prin fondurile alocate de NATO și personalul militar selectat din diferite state aliate pentru a lucra aici, această structură de comandă este o dovadă a solidarității și a sprijinului NATO pentru securitatea României. Mulțumesc încă o dată statelor aliate care au desemnat militari în cadrul acestei structuri. Sunt convins că se vor bucura de ospitalitatea României, iar prezența lor va fi un bun prilej pentru Alianță de a cunoaște în profunzime contextul de securitate în care ne aflăm. 
Această structură de comandă nu este singurul pas făcut de NATO pentru întărirea securității României. Doresc să menționez în acest sens și activitățile de monitorizare a spațiului aerian, creșterea numărului de vizite și exerciții ale navelor aliate în Marea Neagră și pe teritoriul României, precum și consolidarea planificării apărării României și a întregului flanc estic. La toate acestea se adaugă cooperarea bilaterală cu SUA, manifestată prin prezența militară americană de la Mihail Kogălniceanu, prin facilitatea de apărare antirachetă de la Deveselu, care va deveni parte a sistemului NATO, precum și recent anunțata decizie a SUA de amplasare a unor echipamente militare în România. Subliniez faptul că toate aceste măsuri au un caracter de descurajare și apărare, de consolidare a securității României și a Alianței în ansamblul său. 
România și-a adus propria contribuţie la măsurile de adaptare și sporire a securității Alianței. Acesta este un angajament pe care l-am afirmat și în sensul căruia vom acționa permanent: acela de a fi un partener serios și credibil, care contribuie la efortul colectiv de apărare și este la rândul său un furnizor de securitate și stabilitate. Atât acordul privind creșterea bugetului apărării la 2% din PIB până în 2017, cât și viziunea și direcțiile de acțiune definite în recent adoptata Strategie Națională de Apărare reflectă clar acest angajament. România a contribuit la finanțarea acestei structuri de comandă a NATO, iar cea mai mare parte a personalului este român. De asemenea, am mărit de peste trei ori numărul exercițiilor necesare pregătirii forțelor, România fiind recent gazda exercițiului de pregătire a dislocării Forței de Răspuns a NATO. Am pus la dispoziția Alianței un comandament de nivel de divizie, care va sprijini derularea unor eventuale misiuni în zona sudică a flancului estic aliat. Acesta va atinge capacitatea operațională inițială în primăvara anului viitor. 
Îmi exprim speranța că viitoarea reuniune la nivel înalt din Polonia, din Varșovia, din vara anului viitor, va marca noi progrese în ceea ce privește adaptarea strategică a NATO la noile provocări și amenințări pe termen lung. Ca parte a acestui proces, România își va intensifica eforturile de cooperare cu aliații săi pentru a crește securitatea și predictibilitatea la Marea Neagră. Trebuie să ținem cont de amplificarea capacităților militare din zonă și de faptul că Marea Neagră se află la confluența factorilor de risc provenind atât din est, cât și din sud. 
România va continua să sprijine dezvoltarea parteneriatelor NATO cu statele din vecinătatea noastră. Vom pleda, totodată, pentru consolidarea relației transatlantice și a cooperării dintre NATO și Uniunea Europeană, elemente esențiale pentru menținerea unei zone sigure și stabile. Bradul pe care l-am plantat împreună este, într-adevăr, un simbol al trăiniciei și rezistenței în fața circumstanțelor și dificultăților, un simbol al angajamentului solid al României în cadrul NATO și al NATO față de securitatea României. Vă mulțumesc!


Mister Chargé d'Affaires Dean Thompson,Madam,Domnule preşedinte Constantinescu,Domnule prim-ministru Gabriel Oprea,Domnule preşedinte al Camerei Deputaţilor Valeriu Zgonea,Doamnelor şi domnilor miniştri, Excelenţele voastre, doamnelor şi domnilor ambasadori, Doamnelor și domnilor parlamentari,Stimați invitați,
Sărbătorim 239 de ani de la Declarația de Independență a Statelor Unite. Este o bucurie să mă aflu aici, împreună cu dumneavoastră, cu această ocazie. Dați-mi voie, în numele României și al concetățenilor mei, să transmit reprezentanților Statelor Unite ale Americii și poporului american urările noastre cele mai calde și felicitări pentru Ziua Națională. 
Există în istoria omenirii documente care i-au marcat evoluția. Există declarații care au făcut mai mult decât să consfințească stări de fapt, care au modelat viitorul prin forța cuvintelor, care au mișcat națiuni și au inspirat generații întregi. Declarația de Independență a Statelor Unite este un asemenea document, un reper peste secole pentru toți cei care credem cu tărie că oamenii au fost născuți egali, cu drepturi inalienabile, precum dreptul la viață, la libertate și la a-și căuta propria fericire. O națiune clădită pe aceste convingeri este o națiune care își face o misiune din apărarea libertăților și a democrației. Primiți încă o dată respectul și aprecierea noastră pentru contribuția pe care națiunea americană o are în lume în promovarea acestor principii. 
Doamnelor și domnilor,
Ne aflăm astăzi într-un context internațional complicat. Foarte aproape de noi, norme de drept internațional au fost încălcate, drepturi și libertăți fundamentale au fost puse în pericol și noi amenințări de securitate și-au făcut loc. Avem nevoie mai mult decât oricând să fim solidari și uniți în apărarea valorilor pe care le împărtășim. Domnia legii şi statul de drept, separarea puterilor, garantarea drepturilor și libertăților fundamentale, corecta reprezentare a intereselor cetăţenilor de către oamenii politici reprezintă adevăraţi piloni ai naţiunilor cu democraţii puternice. Pentru promovarea acestor principii niciun efort nu este prea mare.
Strategia Națională de Apărare, recent adoptată, asumă printre interesele naționale de securitate ale României apărarea și consolidarea democraţiei constituționale şi a statului de drept. Mai mult decât oricând, este necesară şi încurajarea participării civice în viaţa publică. O societate civilă activă şi implicată este una dintre cele mai bune garanţii pentru o viaţă democratică sănătoasă. În acest sens, Statele Unite reprezintă un exemplu de reuşită la care ne raportăm cu toată convingerea.
Doamnelor și domnilor,
Parteneriatul Strategic cu Statele Unite ale Americii, alături de apartenenţa la NATO şi statutul de membru al Uniunii Europene, constituie un reper fundamental al politicii noastre externe şi de securitate. Parteneriatul Strategic s-a consolidat treptat şi reprezintă rezultatul unei colaborări bilaterale fructuoase, care împlinește 135 de ani în 2015. Relația deosebită care există între România și SUA are o importanță strategică pentru stabilitatea regiunii noastre, mai ales în contextul evoluțiilor îngrijorătoare din vecinătatea estică. 
Folosesc acest prilej pentru a exprima mulţumirile noastre pentru angajamentul ferm şi durabil al SUA pentru securitatea României. România va continua să fie același partener de încredere al Statelor Unite în misiunile internaționale, inclusiv în cele care se desfășoară sub egida NATO, dar nu numai. Chiar dacă dimensiunea de securitate constituie componenta cea mai vizibilă a Parteneriatului Strategic, cred cu tărie că relațiile dintre cele două state trebuie să se diversifice la nivelul tuturor domeniilor de colaborare. De altfel, intensificarea colaborării cu SUA și amplificarea dialogului politic reprezintă un deziderat ferm, care se bucură de sprijinul societății și al întregii clase politice românești. 
Închei cu convingerea fermă că 2015 va reprezenta un an de reper pentru relațiile dintre România și SUA, în care vom valorifica împreună toate oportunitățile. Having this in mind, please allow me to close my speech with a quote dear to me, from Martin Luther King: “The time is always right to do what is right”. Happy 4th of July!


Domnule Președinte al Republicii Moldova,Domnule Rector,Domnule ministru,Onorați profesori,Dragi studenți,Stimați invitați,
Mă simt deosebit de onorat că mă aflu astăzi alături de dumneavoastră și vă mulțumesc pentru invitație și pentru primirea călduroasă. Am ținut să fiu cu dumneavoastră astăzi, la Suceava, pentru a împărtăși împreună bucuria și emoția acestui eveniment cu totul special. Acordarea titlului de Doctor Honoris Causa omologului meu, domnul Președinte Nicolae Timofti, de către Universitatea «Ștefan cel Mare» reprezintă un moment deosebit pentru mediul academic, dar și pentru relația dintre cele două state de limbă română. Salut, așadar, decizia Senatului Universității și le mulțumesc inițiatorilor. Acest cadru festiv îmi oferă posibilitatea să vorbesc despre câteva lucruri importante: despre tradiție, despre profesionalism și demnitate ca valori umane întruchipate de un lider politic autentic și despre viitor.
Moldova, cea din stânga și din dreapta Prutului, reprezintă un loc care păstrează aproape la tot pasul numele și faptele celei mai importante figuri medievale românești, domnitorul Ștefan cel Mare, iar Suceava poartă, în timp și spațiu, o încărcătură istorică extrem de valoroasă. Prin faptele sale, Ștefan cel Mare a contribuit enorm la formarea identității și solidarității unui neam. Având un simbol comun în acest remarcabil personaj istoric, țările noastre nu vor putea uita niciodată că sunt legate prin cultură, limbă și sunt parte ale aceleiași istorii, factori care contribuie decisiv la consolidarea legăturilor dintre statele noastre. 
Când am fost în februarie la Chișinău, am ținut în mod special să onorez memoria lui Ștefan cel Mare la statuia din centrul orașului, iar astăzi, la câteva luni distanță, în universitatea care îi poartă numele, de pe celălalt mal al Prutului, particip la acest eveniment care ne demonstrează încă o dată reperele istorice importante pe care le împărtăşim şi pe care am credinţa că vom continua să le cultivăm. 
Prezența în această universitate îmi oferă, totodată, ocazia să remarc relația îndelungată în ceea ce privește schimbul de studenți între cele două țări şi cooperarea extrem de strânsă la nivel preuniversitar, universitar şi ştiinţific. Aceasta este o consecință a faptului că împărtășim aceeași viziune cu privire la educarea și formarea tinerei generații, ca zonă de importanţă strategică, pentru a putea asigura progresul și stabilitatea țărilor noastre. În plus, această experiență arată că relația României cu Republica Moldova este un episod unic la nivel european, iar efortul nostru nu a fost în zadar. Vreau să vă asigur că România va continua să investească în pregătirea tinerilor din Republica Moldova, având credința că, astfel, contribuie implicit la dezvoltarea și integrarea în familia europeană de valori a țării dumneavoastră, domnule Președinte. România alocă deja anual 5.000 de burse de studiu pentru studenții din Republica Moldova și peste jumătate din copiii preşcolari din această țară beneficiază de programul finanțat de România pentru renovarea şi dotarea grădiniţelor. Universitățile din țările noastre cooperează în cadrul unor numeroase programe bilaterale, dar și europene, prin schimb de studenți și profesori. 
Doamnelor și domnilor,
Acordarea titlului de Doctor Honoris Causa domnului Președinte Nicolae Timofti recunoaște și înnobilează meritele sale profesionale și politice. Cariera profesională a domnului Timofti este impresionantă. Sistemul judecătoresc actual al Republicii Moldova poartă amprenta distinsului lider, prin promovarea reformei de drept. Priceperea și corectitudinea de care a dat mereu dovadă, puterea exemplului personal și simțul datoriei au jucat un rol esențial în afirmarea sa pe scena publică, iar încrederea pe care a reușit să o câștige din partea propriilor cetățeni este confirmarea virtuozității sale. Determinarea și curajul domnului Timofti de a conduce țara pe calea integrării europene reprezintă cu certitudine un model pentru alte state din regiune. Domnia sa s-a implicat cu toată forța pentru fructificarea din plin a statutului de membru al Parteneriatului Estic și pentru împlinirea destinului european al țării sale. Eforturile distinsului lider de a construi un stat liber, democratic și consolidat reprezintă cu siguranță o alegere pe care atât România, cât și Uniunea Europeană o susțin cu fermitate. Vă mulțumesc personal pentru dedicația și meritele personale în susținerea parcursului european al țării dumneavoastră, singurul care poate garanta tinerilor din Republica Moldova un viitor așa cum merită – un viitor al stabilității, prosperității, democrației și al valorilor europene.
Folosesc acest prilej pentru a reafirma sprijinul pentru aspirațiile europene ale Republicii Moldova. România va fi mereu de partea dumneavoastră, domnule Președinte. Cred cu tărie că Republica Moldova își poate împlini destinul doar în Uniunea Europeană. Vom fi alături de cetățenii Republicii Moldova oricât de mult efort va trebui să depunem și oricât va dura. Sunt, totodată, convins că oamenii de pe cele două maluri ale Prutului se vor regăsi într-o bună zi nu doar în Uniune, ci și în comuniune.
Republica Moldova trebuie ca în viitor să facă eforturi susținute pentru a împlini procesul de reformare a statului. Consolidarea statalității înseamnă în primul rând asumarea în practică a valorilor și principiilor europene fără de care nu poate exista integrare deplină. Combaterea corupției, stabilitatea economică și întărirea instituțiilor reprezintă singura cale de succes. O spun din nou: Moldova are o mare șansă pe care noi n-am avut-o la momentul aderării. Această șansă se numește România, membru cu drepturi depline al Uniunii Europene, astăzi cel mai redutabil susținător al Republicii Moldova în procesul de integrare. Profit de această ocazie pentru a saluta rezultatul alegerilor locale din Republica Moldova. Faptul că partidele proeuropene au reușit să câștige orașe importante, inclusiv Capitala, demonstrează dorința cetățenilor de a îmbrățișa și de a-și însuși valorile europene și hotărârea pentru susținerea parcursului european. Sperăm cu toții că această opțiune manifestată la alegerile locale se va concretiza foarte curând în constituirea unui guvern de coaliție, cu o clară orientare proeuropeană, decis să continue reformele începute în Republica Moldova.
În final, permiteți-mi, domnule Președinte, să vă felicit încă o dată și să-mi exprim întreaga recunoștință pentru tot ce faceți. Așa cum am afirmat în nenumărate rânduri, port față de domnul președintele Timofti, un om deosebit de dedicat țării lui, un respect profund. Domnia sa este un câștig real pentru Republica Moldova și pentru cetățenii ei, pentru relațiile dintre țările noastre, dar și pentru Uniunea Europeană. Vă doresc mult succes, sănătate și putere de muncă! Vă mulțumesc!


Excelența Voastră domnule Iusuf Muurat, Înaltpreasfinția Voastră Ioan Robu, Preasfinția Voastră Ieronim Sinaitul, Excelențele Voastre doamnelor și domnilor ambasadori şi reprezentanţi diplomatici,Domnule Preşedinte al Uniunii Democrate a Tătarilor Turco-Musulmani din România,Domnule Preşedinte al Uniunii Democrate Turce din România,Domnule deputat al Uniunii Democrate Turce din România, Domnule deputat al Uniunii Democratice a Tătarilor Turco-Musulmani din România,Doamnă ministru,Doamnelor și domnilor,
Vă mulțumesc pentru invitația de a fi împreună cu dumneavoastră la acest moment. Privesc participarea la Cina de Iftar ca un gest normal și necesar, prin care statul român își manifestă respectul pentru comunitatea dumneavoastră și pentru cultul musulman. Personal, mă bucur de oportunitatea de a mă întâlni cu reprezentanții unei comunități ce aduce, împreună cu celelalte minorități din România, o importantă valoare adăugată dezvoltării umane și progresului colectivităților. 
Dobrogea ca regiune și România ca țară vă sunt dumneavoastră «acasă». Comunitatea musulmană se bucură, și nu doar prin declarații, ci prin fapte concrete, de toate drepturile prevăzute de Constituție și de sprijinul statului. Relația dumneavoastră cu ceilalți cetățeni ai României, indiferent de limba lor maternă ori de felul cum se roagă este – mă bucur să citez aici o declarație a muftiului cultului musulman din România - una de frățietate și corectitudine. 
Cetățenii comunității musulmane din România împart cu națiunea din care fac parte preocupări și aspirații comune, printre care proiectul european și angajamentul nord-atlantic. Proiectele naționale sunt indisolubil legate de rezultatele aplicării în politică, în mod concret, a respectului pentru valorile și drepturile umane fundamentale, pentru principiile statului de drept. 
În această ecuație, diversitatea culturală, minoritățile etnice și religioase ale României își găsesc un rol propriu, prin fundamentele morale ale existenței lor sociale, prin punțile pe care pot să le creeze între oameni, comunități și țări. A valoriza identitățile locale, culturale ori religioase într-un proiect național amplu înseamnă o Românie puternică. O Românie puternică este țara care poate aduce fiecărui român - cetățean european – o viață cu mai multe oportunități și drepturi mai bine respectate de autorități. În această Românie este locul dumneavoastră, în acest proiect vă regăsiți cu majoritatea, cu celelalte minorități și culte.
La începutul lunii postului m-am adresat comunității dumneavoastră cu urarea de a primi în această perioadă binecuvântarea lui Dumnezeu și de a regăsi în Ramazan forța credinței, căldura familiei, puterea iertării și sentimentul solidarității cu cei din jur. 
Vreau să închei alocuțiunea de astăzi prin a repeta: valorile și tradiția dumneavoastră sunt o contribuție de neînlocuit la bogăţia etnică şi religioasă a României, precum şi la clădirea unei societăți a înţelegerii, toleranţei, dialogului şi păcii.


Stimate domnule ambasador,Stimaţi invitaţi,Dragi români,
Bine v-am găsit! Vă mulţumesc pentru primire și sunt onorat să mă aflu aici. În aceste prime luni de mandat am ţinut să mă întâlnesc cu reprezentanţi ai comunităţilor românești din Europa. Și de fiecare dată încerc aceeași emoţie și bucurie. Am dorit să fiu alături de voi, ca și de ceilalţi concetăţeni ai noștri din diferite părţi ale continentului, pentru a vă cunoaște și a vă adresa câteva gânduri. Vă mulţumesc pentru cine sunteţi, ambasadorii ai noștri în Spania, vă mulţumesc că ne reprezentaţi cu onoare și sunteţi un exemplu de patriotism. Printre voi mă simt acasă. Vă rog să primiţi aprecierea și respectul meu pentru ceea ce faceţi: investiţi în România prin banii trimiși, îi inspiraţi pe cei din ţară să își dorească mai mult și să aibă încredere. Și, în același timp, contribuiţi la dezvoltarea comunităţilor în care trăiţi aici, în Spania.
Această întâlnire are loc pentru că dumneavoastră aţi făcut-o posibilă. Momentul 16 noiembrie este acum un pic mai îndepărtat în timp. Pentru mine însă, ca angajament și determinare, nu s-a schimbat nimic. Urmăresc aceleași principii, iar promisiunile pe care le-am făcut atunci continuă să fie reperul meu permanent. Au trecut, iată, mai bine de șase luni și vreau să fiu foarte onest despre acest început de mandat. Sunt lucruri care s-au mișcat și schimbat în politica românească. Sunt proiecte pe care le-am dus la bun sfârșit, cum este Strategia Naţională de Apărare, pentru că ne-am așezat la masa dialogului, pentru că am pus obiectivele comune pentru România înaintea certurilor politice. Sunt alte proiecte care merg mai greu, pentru că rezistenţa la schimbare este încă foarte mare. Dar drumul pe care am pornit este cel promis: al unei politici făcute altfel, cu mai multă integritate și decenţă, cu respect pentru lege și pentru oameni, cu dialog, dar și cu fermitate în apărarea unor principii.
Dragii mei,
Avem o nouă Strategie Naţională de Apărare. O amintesc aici pentru că am ţinut în cuprinsul ei să fac o declaraţie fermă, care pe unii sau chiar pe mulţi i-a surprins. Am spus că o Românie puternică este aceea care poate asigura securitatea cetăţenilor săi și îi poate proteja, prin mijloace diplomatice și juridice, oriunde s-ar afla ei. În toate discuţiile pe care le am cu omologii mei, respectarea și garantarea drepturilor românilor în ţările în care trăiesc și muncesc se află printre subiectele cele mai importante. De asemenea, cred că autorităţile române trebuie să aibă mereu în vedere o relaţie mai bună și mai strânsă cu cetăţenii, servicii consulare mai eficiente și adaptate realităţilor, o organizare care să răspundă cerinţelor și o comunicare pe măsură. Am toate aceste lucruri în atenţie. 
Tot în Strategia Naţională de Apărare am afirmat că o Românie puternică își promovează identitatea, știe să apere și valorifice acele lucruri, acele simboluri care ne definesc în lume ca naţiune, oriunde ne-am afla. Voi faceţi acest lucru aici, în Spania, prin promovarea limbii și culturii române, prin rolul pe care îl aveţi în societate. Voi faceţi România puternică. 
Trebuie să vă spun că la nivelul Administraţiei Prezidenţiale am început să gândim o viziune coerentă pentru diaspora. Am pornit de la a înţelege starea de fapt, problemele și preocupările românilor din străinătate. Am iniţiat un dialog cu toţi reprezentanţii instituţiilor cu atribuţii, cu toţi cei care au și trebuie să aibă un cuvânt de spus. Vă rog să priviţi prezenţa mea aici în același context.
Dragii mei,
Daţi-mi voie să închei prin a vă îndemna să fiţi solidari și uniţi, să fiţi lideri în comunităţile voastre, să fiţi conștienţi de forţa pe care o aveţi. Știu că sunteţi cu sufletul acasă. Iar cel mai bun răspuns din partea noastră, a celor din ţară, este să construim acea Românie în care să vă doriţi să vă întoarceţi. Vă mulţumesc încă o dată!


Stimate domnule Guvernator,Stimată conducere a Băncii Naționale a României,Stimați reprezentanți ai mediului academic, financiar-bancar și de afaceri,Onorați invitați,Doamnelor și domnilor,
Îmi face o deosebită plăcere să fiu astăzi aici, la Banca Națională a României, un loc atât de încărcat de istorie, care ne dezvăluie atât de multe despre parcursul economic al României. 
Domnule Guvernator, vă mulțumesc pentru invitația de a participa la acest eveniment!
Mă bucur că am avut ocazia să vizitez muzeul, iar apoi tezaurul de la Banca Națională a României! Orice asemenea vizită face evident faptul că aurul rămâne, totuși, cea mai sclipitoare eră în istoria monetară a omenirii. De-a lungul timpului, sistemele monetare s-au modificat profund, iar maniera în care sunt ele astăzi administrate, în paradigma «reguli versus discreționarism», a devenit tot mai importantă. În România postcomunistă, Banca Națională a etalat consecvență cu importanța rolului său, rol însușit sistematic, cu responsabilitate.
Doamnelor și domnilor, 
Anul 2015 are o semnificație specială, întrucât marchează o dublă aniversare. Pe de-o parte, în 2015 se împlinesc 150 de ani de la nașterea primului rege al României Mari. Regele Ferdinand I a fost un lider integrator, un simbol al unificării, dar și al dezvoltării și consolidării statului modern. 
Salut faptul că această aniversare este marcată aici, la Banca Națională a României, printr-o emisiune numismatică specială. Pe de altă parte, tot anul acesta aniversăm și 135 de ani de la înființarea Băncii Naționale a României. Trecerea anilor aduce cu sine înțelepciune și stabilitate, nu doar pentru oameni, ci și pentru instituții. «La mulți ani!» BNR și felicitări tuturor celor care, zi de zi, își desfășoară activitatea aici! 
România a beneficiat, cu precădere în ultima perioadă, de un sistem bancar stabil, solid, iar acesta este, în primul rând, meritul Băncii Naționale a României. În ciuda unei tranziții sinuoase, chiar împovărătoare prin dezechilibre și ajustări, BNR a rămas, în conștiința societății românești, un pilon de stabilitate și echilibru. Actualmente, România are în față un nou context economic, cu toate provocările unui orizont post-tranziție, post-aderare europeană și post-criză. Sunt convins că Banca Națională va rămâne, în continuare, același factor esențial în parcursul de modernizare a României.
Ca țară membră a Uniunii Europene, ca parte a proiectului european, România trebuie să se pregătească, atent și consecvent, și pentru integrarea monetară. Euro este proiectul politic, economic și instituțional la care România poate și trebuie să aspire. Ferestrele de oportunitate există pentru a fi valorificate. În acest sens, obiectivul de aderare la zona euro este pentru România, în egală măsură, o ancoră pentru disciplină economică, pentru predictibilitate și stabilitate.
Doamnelor și domnilor,
Dezvoltarea României trebuie să pornească de la exigențele elementare ale unui model economic de succes: responsabilitate și sustenabilitate. Istoria recentă arată că nu ne mai putem permite experimente economice sau politici publice cu jumătăți de măsură, mai ales când acestea atentează la aspirațiile noastre de libertate și prosperitate pe termen lung. 
Tocmai de aceea, devine imperativ să renunțăm la cel puțin câteva iluzii: în primul rând, iluzia că prosperitatea se poate construi pe deficite bugetare și datorie publică, rostogolită continuu, de la un an la altul; apoi, iluzia că politicile monetare și fiscale pot compensa absența reformelor reale; nu în cele din urmă, iluzia că odată ce prosperitatea a fost obținută, ea nu se va mai pierde, ceea ce este profund greșit. De aici și nevoia pentru o nouă abordare, una bazată pe responsabilitate și principii sănătoase. 
Aș putea invoca, drept exemplu, noul Cod fiscal, pe care chiar zilele acestea îl analizez, pentru a decide asupra oportunității promulgării sale. Nu știu cum s-a strecurat aprecierea că acest Cod fiscal ar revoluționa finanțele României, prin simpla reducere a unor impozite. Cred că n-ar trebui să ne preocupe doar scăderea taxelor, ci și maniera în care se face aceasta. O asemenea schimbare este utilă, însă fără să pună în pericol anumite beneficii, cum ar fi sustenabilitatea finanțelor publice, care a fost consolidată, cu eforturi serioase, în ultima perioadă. În plus, aflați totuși în prag de an electoral, trebuie să înțelegem distanța dintre tentația politică și realitatea economică.
Totodată, contextul actual, atât economic cât și geopolitic, impune abordări prudente, responsabile pentru starea finanțelor publice, și echilibre economice. Situația cu care se confruntă Grecia în acest moment este, fără îndoială, una cu adevărat dificilă. Însă, în ultima vreme, prea des și parcă prea nedrept, problemele economice ale Greciei au fost trecute în contul monedei comune, al Uniunii Europene chiar. Mai degrabă, în această etapă post-criză, Grecia ne-a dezvăluit un model economic susținut decenii de-a rândul prin deficite și datorie publică. Astfel de dezechilibre trebuie corectate profund iar economia ne arată că soluțiile politice miraculoase nu există. 
Doamnelor și domnilor,
Pentru ca economia noastră să devină cu adevărat competitivă, România are nevoie de îmbunătățirea calității instituționale a mediului de afaceri. Transparența, stabilitatea și predictibilitatea fiscală și legislativă sunt elemente importante pentru stimularea investițiilor și a antreprenoriatului. Birocrația și povara reglementărilor afectează funcționarea mediului de afaceri, iar fenomenul corupției poate submina subtil și sigur dezvoltarea economică. Nu este suficient ca progresul economic al României să aibă doar o alură cantitativă, statistică, prin rate înalte de creștere, care atunci când sunt obținute ușor se pot pierde la fel de ușor. Avem nevoie de o economie sănătoasă, care să prospere și în sens calitativ, prin productivitate și competitivitate, căci de aici va veni bunăstarea pe termen lung în viața de zi cu zi a românilor.
Ultimii ani au arătat că România a ieșit definitiv din paradigma inflaționistă. Putem spune că tranziția economică a fost încheiată, însă aceasta nu înseamnă că România a făcut saltul decisiv, definitiv și generalizat, la principiile economiei de piață. Economia pare construită, în continuare, în jurul bugetului de stat, ceea ce explică de ce românii așteaptă ca multe lucruri să vină, în continuare, de la stat sau prin intermediul statului. În același timp, sectorul public poate să participe tot mai mult, în calitate de actor competitiv, însă în cadrul regulilor economice de bază. Este nevoie ca întreprinderile de stat să își corecteze dezechilibrele, care trădează indisciplină financiară și management defectuos. Încă nu este târziu, în acest sens, să înțelegem necesitatea regândirii rolului statului, prin întărirea prezenței sale instituționale și restrângerea prezenței sale economice. Avem nevoie, în continuare, de consolidarea principiilor economiei de piață, de o democrație centrată pe interesele cetățeanului, nu ale politicianului, de un stat de drept care să arbitreze, nu care să joace în mod discreționar. Altfel nu vom putea spera la europenizarea României, la dezvoltarea unei clase de mijloc puternice, care este indicatorul autentic al dezvoltării economice.
Doamnelor și domnilor,
Cred că a venit vremea maturității, a schimbărilor de paradigmă și a reformelor duse până la capăt. România are astăzi nevoie, poate mai mult ca niciodată, de o nouă perspectivă, de un nou model de dezvoltare, unul durabil, construit pe bazele sănătoase ale competitivității și libertății economice. Totodată, trebuie să păstrăm și să protejăm progresele de până în prezent, căci acumulările prezentului oferă șansele performanțelor viitoare, cele pe care cu toții ni le dorim. Vă mulțumesc!


Mulţumesc domnule ambasador,Stimați invitați, Doamnelor și domnilor,
Mă bucur să fiu prezent aici, în mijlocul dumneavoastră. Mi-am propus încă de la preluarea mandatului de Președinte să întâlnesc cât mai mulți dintre românii care trăiesc dincolo de hotarele ţării, fie aceştia cetăţeni ai statelor în care s-au născut şi trăiesc, fie cetăţeni care au ales, din varii motive, să beneficieze de libertatea de mişcare în spaţiul european. Am ținut să vă întâlnesc pentru că vreau să cunosc direct de la dumneavoastră care sunt problemele cu care se confruntă românii din Serbia, pentru a căuta şi identifica soluții. 
Mă aflu din nou în regiunea Balcanilor în decurs de o lună. Prin prezența mea doresc să subliniez importanța pe care o acordă statul român acestei zone, comunităților de români care trăiesc aici, dar și determinarea noastră de a participa în mod activ la consolidarea stabilităţii şi cooperării în regiune. Unul dintre punctele principale pe care le-am avut astăzi pe agenda discuțiilor cu oficialitățile sârbe l-a constituit statutul minorității române din Serbia. Știu că s-au făcut în ultimii ani unele progrese, dar acestea trebuie continuate pentru a veni în întâmpinarea așteptărilor dumneavoastră. Am evidenţiat clar acest lucru în dialogul cu interlocutorii mei de astăzi, exprimându-mi încrederea că autorităţile sârbe vor întreprinde măsurile necesare în acest sens, măsuri care decurg, de altfel, din angajamentele asumate chiar de aceste autorităţi. 
Avem în vedere în demersurile noastre faptul că toţi cetăţenii sârbi care îşi asumă spiritualitatea românească şi legăturile culturale, religioase şi de limbă cu România, indiferent de regiunea din Serbia în care locuiesc sau de denumirea sub care sunt cunoscuţi, români sau vlahi, aparțin minorității române. Comunitatea dumneavoastră trebuie să se bucure de toate drepturile fundamentale prevăzute în documentele internaţionale. Fie că vorbim de reprezentare, acces la educaţie, serviciu religios sau presă în limba maternă, acestea sunt lucruri la care dumneavoastră trebuie să aveți acces. Subliniez, în acest context, și importanța pe care o acordăm identificării unor soluţii constructive pentru facilitarea accesului elevilor români din nord-estul Serbiei la cursurile de limba română.
Doamnelor şi domnilor,
Forţa dumneavoastră şi capacitatea de a vă păstra identitatea vine din solidaritate şi înțelegere. De aceea, mesajul meu pentru toţi românii din Serbia este acesta: fiţi uniţi. Este calea prin care românii, loiali statului în care trăiesc, se pot face auziţi ca o voce unitară şi puternică. În actualul context regional, solidaritatea a devenit o valoare extrem de preţioasă. Cred în nevoia de mai multă solidaritate la nivelul Uniunii Europene, pentru a avea o regiune sigură şi prosperă. România îşi manifestă această solidaritate inclusiv prin susţinerea parcursului european al Serbiei, proces care implică şi promovarea drepturilor omului şi protecţia minorităţilor. 
Doamnelor şi domnilor,
Dumneavoastră reprezentați un factor de coagulare a intereselor româno-sârbe. Păstrarea identității, a culturii și a tradițiilor românești îmbogățește întreaga societate sârbă. Este datoria noastră, a celor din România, să vă susținem în afirmarea propriei identități spirituale. Veți găsi în mine, întotdeauna, un partener și un sprijin. Vă mulțumesc!


Domnule viceprim-ministru,Domnilor miniştri,Domnule Președinte al Academiei Române,Domnule Președinte al Academiei de Științe ale Securității Naționale,Stimați membri ai Corpului Diplomatic, Doamnelor şi domnilor,
Vă mulțumesc pentru invitație! Îmi face plăcere să fiu alături de dumneavoastră. Sunteți cea mai tânără instituție de consacrare academică şi de cercetare ştiinţifică din domeniul ştiinţelor securităţii naţionale. 
Într-o lume fără graniţe, în care securitatea internă şi cea externă nu mai pot fi disociate, iar provocările sunt tot mai complexe, rolul și contribuția dumneavoastră devin esențiale. 
România are nevoie de instituții care să producă gândire strategică. Prin existența sa, Academia nu doar suplinește acest rol, ci face din țara noastră un actor în dezbaterea globală despre securitate. 
Am spus mereu că România nu dorește să fie doar un beneficiar de securitate, ci și un furnizor. Vin în fața dumneavoastră și vă spun de această dată că România nu trebuie să fie doar un furnizor de securitate, ci și de idei despre securitate, de viziune despre cum trebuie organizată securitatea în secolul XXI.
Știu că vă propuneți parteneriate cu think tank-uri și instituții similare din alte părți ale lumii. De aceea sunt convins că prin intermediul dumneavoastră cuvântul nostru, al României, se poate face auzit în lume.
Doamnelor și domnilor,
România a intrat într-o nouă etapă. Sunt lucruri care în aparenta agitație politică de zi cu zi pot fi ușor trecute cu vedere, dar care de fapt contează pe termen lung. 
Societatea românească începe să redescopere dialogul și echilibrul în locul conflictului. Spațiul politic începe să regăsească exercițiul dezbaterii, capacitatea de consens și voința de a lăsa de-o parte interese particulare pentru un interes mai mare, cel național. 

Așa a fost posibil ca astăzi să avem Strategia Națională de Apărare, după consultări cu toate instituțiile, cu partidele, cu mediul academic și societatea civilă și ea să fie aprobată de către Parlament. Este ceea ce am promis oamenilor. România nu mai are nevoie de spectacol steril și de zgomot de fond, ci de maturitate în decizii și de acord pe obiective mari și proiecte comune. Acesta este doar începutul.
Doamnelor și domnilor,
România a intrat într-o nouă etapă și în ceea ce privește politica sa de securitate, o etapă care întărește, consacră și extinde angajamente deja asumate, dar în același timp adaugă noi direcții de preocupare și acțiune. Odată cu aprobarea de către Parlament a Strategiei Naționale de Apărare a Țării, România și-a definit direcția și viitorul nu doar în raport cu partenerii externi, ci și cu propriii cetățeni. Astăzi nu privim securitatea națională ca pe o chestiune abstractă și îndepărtată, ci ca pe una cu impact asupra vieții de zi cu zi a fiecăruia dintre noi.
Am afirmat că Strategia este o declarație pe care România o face public, ca națiune și ca stat. De aceea, este important ca demersurile noastre în continuare să fie expresia concretă a acestei declarații. Fără acțiune constantă și coerentă, fără promisiuni onorate, fără management riguros și fără coordonare între instituții vom rămâne mereu la bune intenții și jumătăți de măsură. Știm cu toții aceste lucruri, le-am văzut mult timp.
A venit momentul să arătăm și din acest punct de vedere că se poate altfel. Și sunt convins că o vom face, mai ales când vine vorba de un domeniu atât de important și de România.
Din acest punct de vedere, personal văd câteva priorități până la finele acestui an, toate implicând dialog și parteneriat între diferite instituții.
În primul rând, Strategia Națională de Apărare va trebui urmată și dublată de un plan de aplicare la nivelul tuturor autorităților cu atribuții în domeniu și vizate de cadrul stabilit prin conținutul acesteia. Tot în aplicarea Strategiei va fi nevoie de un Ghid care să asigure o unitate de abordare și interpretare și să nu lase loc ambiguităților. 
În al doilea rând, va trebui să ne gândim la unificarea, corelarea și actualizarea legislației în domeniu. Acest rol revine partidelor și Parlamentului, dar ca Președinte sunt serios preocupat ca România să aibă un cadru normativ coerent, clar și adaptat realităților în materie de securitate națională. În secolul XXI România nu își mai poate permite să opereze decât cu rigoare, iar acest lucru începe de la definirea legislației. 
În fine, dar nu în ultimul rând, cred că este esențial ca angajamentul cu privire la creșterea bugetului pentru Apărare să fie respectat, indiferent de contextul politic sau de orice alte circumstanțe. Consolidarea parteneriatului strategic cu Statele Unite ale Americii, întărirea profilului României în NATO şi UE şi intensificarea cooperării regionale se numără printre obiectivele naţionale de securitate pe care Strategia le afirmă. 
România și-a asumat angajamentul de a furniza securitate în regiune, de a susţine procesele de stabilizare, reformă, democratizare şi integrare în zonă, de a promova o Europă sigură, liberă şi prosperă, nu doar în interiorul NATO și al Uniunii Europene, ci şi în vecinătatea acestora.
Trebuie să dovedim că, pe lângă apartenenţa noastră la NATO, avem și capabilităţile necesare pentru a participa la apărarea colectivă. Acordul pentru creșterea la 2% din PIB a bugetului pentru Apărare, semnat de toate partidele, a fost semnalul de responsabilitate pe care România l-a dat către partenerii săi. Respectarea lui va fi semnalul de seriozitate.
Doamnelor şi domnilor,
Academia de Ştiinţe ale Securităţii Naţionale, care reunește specialiști de prestigiu în domeniu, deține toate atributele pentru a avea o contribuţie semnificativă în atingerea obiectivelor Strategiei Naționale de Apărare. Cunoaşterea şi posibilitatea de anticipare sunt cheia oricărei construcții puternice. 
În încheiere, dați-mi voie să vă adresez câteva gânduri personale. Există un lucru care ne apropie pe toți cei de aici, dincolo de orice. Cu toții servim statul, servim România, servim cetățenii acestei țări. Iar valorile comune și interesele națiunii române sunt cele pe care trebuie să le avem mereu ca reper. Trebuie să vă spun că noi, oamenii politici, avem încredere în parteneriatul cu dumneavoastră pentru a face România puternică în Europa și în lume.
Vă mulțumesc și vă doresc mult succes în activitatea ştiinţifică şi profesională!


Domnule Președinte al Academiei Române,Domnilor miniştri,Stimați membri ai Corpului Diplomatic,Doamnelor şi domnilor,
Mă bucur să fiu alături de dumneavoastră în deschiderea acestei conferinţe internaţionale de înaltă ţinută ştiinţifică. Îmi face o deosebită plăcere să văd că astfel de iniţiative beneficiază de continuitate şi de participarea unui număr impresionant de cercetători cu rezultate remarcabile, între care şi domnul profesor Ştefan Hell, cercetător de origine română, laureat al Premiului Nobel pentru Chimie în anul 2014 şi membru de onoare al Academiei Române. 
Prezența mea astăzi aici nu este deloc întâmplătoare. Dincolo de faptul că mă simt apropiat de domeniul dumneavoastră de expertiză, prin prisma formației mele profesionale, vă mărturisesc că motivația mea ține și de responsabilitatea pe care o am ca Președinte al României. 
Am ales să particip la acest eveniment pentru a arăta încă o dată care sunt prioritățile mele. Poate că unii se așteptau să vorbesc despre partide sau ar fi vrut să aibă parte de o vară mai agitată politic. Poate că pe alții îi nemulțumește lipsa aşa-numitelor breaking news-uri și a unor declarații incendiare. Pentru mine însă conduita promisă și prioritățile asumate au rămas aceleași. Și nu vor fi nici în continuare umbrite de efervescența politică sau de circumstanțe de moment. 
Mă aflu astăzi alături de dumneavoastră pentru că cercetarea și educația sunt șansa pe care România o are. Șansa unui viitor pe care nu avem voie să-l ratăm. România puternică nu poate fi decât bazată pe cunoaştere, iar prosperitatea și progresul societății vin împreună cu ea. Este un lucru cât se poate de bine cunoscut. Toate guvernele care s-au succedat în timp l-au știut, toți actorii politici și sociali l-au știut și îl știu. Și cu toate acestea, domeniul cercetării suferă de pe urma unei vechi metehne din spațiul nostru public: aceea a lucrurilor începute și neterminate și a intențiilor neconcretizate. Stăm bine la capitolul documente, dar lipsește aplicarea lor. Avem o Strategie de Cercetare și Inovare, avem un plan național de implementare neurmat de acțiuni și structuri instituționale sau dacă sunt, au funcționat doar pe hârtie.
Domeniul cercetării nu are voie să fie la limita supraviețuirii. România nu poate rămâne pe ultimul loc în Europa în ceea ce privește performanța în inovare. Efectele imediate ale acestei stări de fapt sunt o economie necompetitivă în context european și valoare adăugată mică a produselor și serviciilor cu care intrăm în competiția globală. Știu că în alte colțuri ale lumii au loc în aceste zile manifestări similare cu cea de față. Iată că, prin evenimentul de astăzi, România este conectată la comunitatea științifică internațională și contribuie la progresul cunoașterii. Avem un potențial intelectual uriaș, resurse de ingeniozitate și ambiție, capacitate creativă și profesioniști de excepție în țară și în diasporă. România are toate premisele să iasă din decalajul perpetuu şi să îşi construiască propriul loc în peisajul european şi global al cercetării. Suntem cu toții datori să onorăm acest potențial. 
Doamnelor și domnilor,
Vă propun de aceea trei teme de reflecţie şi de acţiune pentru viitorul imediat. Primul, prioritizarea reală a sectorului cercetare-dezvoltare-inovare; în al doilea rând, instituirea unui climat de integritate, predictibilitate şi transparenţă decizională și, în fine, în al treilea rând, întărirea legăturii între educaţie şi cercetare-inovare.
Este momentul unui consens politic şi social real, pentru o Românie creativă, o Românie a inovării, capabilă să răspundă sustenabil în contextul provocărilor globale – economice, demografice, de securitate şi climatice. Cred că a venit momentul ca autoritățile să scoată din sertar toate documentele strategice din domeniul cercetării, în perspectiva bugetului pe anul viitor. La doar câteva luni de la adoptarea Strategiei Naționale de Cercetare, Dezvoltare și Inovare 2014-2020, pentru anul 2015 a fost alocat doar jumătate din bugetul asumat în Strategie. Domeniul Cercetare – Dezvoltare - Inovare a depăşit procentul de 100% ca nivel al absorbţiei fondurilor structurale. De aceea, o posibilă soluție ar fi reorientarea unei părţi importante a fondurilor necheltuite dinspre alte zone, împreună cu prioritizarea reală a acestui domeniu din prisma finanțării din fonduri publice.
Incertitudinea asupra cadrului de reglementare şi a resurselor disponibile reprezintă un cost în sine pentru actorii din sistem. De aici și reticenţa diasporei ştiinţifice de a se implica în proiecte în România. Avem nevoie de un sector public de cercetare performant, un management profesionist şi transparent. Avem nevoie de reducerea birocrației, dar și a fragmentării sistemului public de Cercetare-Dezvoltare-Inovare, pentru atingerea masei critice necesare performanţei. 
Centrul de Cercetare ELI-NP (Infrastructura Luminii Extreme - Fizică Nucleară) este un reper pentru cercetarea românească, având deja un renume internaţional. Multiplicarea unor astfel de centre de excelenţă, împreună cu investiţia în resursa umană de valoare, sunt esenţiale pentru atragerea celor performanţi şi pentru a produce rezultate.Mult aşteptata înfiinţare a Centrului Internaţional UNESCO pentru Formare şi Cercetări Avansate, centru de categoria a doua sub auspiciile UNESCO, va constitui cu siguranţă un alt pas concret în acest sens.
Tot în ideea dezvoltării sustenabile, România are nevoie de o prioritizare a zonelor de interes strategic în domeniul cercetării şi inovării, în care conexiunile reale cu economia şi zonele de performanţă ştiinţifică sunt încurajate consecvent. Politicile în acest domeniu trebuie corelate cu cele economice, de educație şi de politică externă.
Întărirea legăturii dintre cercetare şi educaţie este esențială într-o societate democratică. A avea opinii informate pe teme de actualitate, precum încălzirea globală, de exemplu, sau migraţia, nu este o caracteristică a elitelor intelectuale, ci trebuie să devină normalitate. Un sistem educațional performant, racordat la realitățile globale și evoluțiile științifice, nu poate exista fără cercetare, așa cum niciun sistem sustenabil de cercetare avansată nu poate exista fără ca tinerii să aibă contact cu noutățile din cercetare, la toate nivelele educaționale.
Doamnelor și domnilor,
Știinţa şi inovarea nu au culoare politică; dar ele pot marca semnificativ viitorul acestei ţări. Îmi manifest cu această ocazie disponibilitatea de a sprijini un efort interinstituţional susţinut, pentru ca la momentul în care vom celebra 100 de ani de unitate şi modernitate a statului român să ne aflăm pe alt loc în ierarhia europeană, în ceea ce priveşte performanţa în cercetare şi inovație. 
În încheiere, vreau să vă felicit pe toţi cei care prin activitatea ştiinţifică puneţi bazele viitorului României și să vă mulțumesc pentru implicare și pentru efort. Vă urez succes în dezbaterile dumneavoastră din zilele următoare şi sper ca sărbătorirea în 2015 a Anului internaţional al luminii să aibă şi un sens metaforic, de redeschidere a orizontului în acest domeniu strategic. Vă mulţumesc!


Domnule Ministru,Domnilor ambasadori,Domnilor consuli generali, Doamnelor şi domnilor directori ai Institutelor Culturale Române,Doamnelor și domnilor,
Am plăcerea să mă adresez dumneavoastră pentru prima oară în acest cadru. Dați-mi voie ca înainte de toate să vă mulțumesc pentru eforturile pe care le faceți în susținerea intereselor României în străinătate și să vă asigur de aprecierea mea.
Vreau să vă spun de la bun început că nu doresc ca o reuniune de tradiție a diplomației românești, cum este aceasta, să se transforme într-una formală, pe care o bifăm în fiecare an.
Îmi doresc să fie un prilej în care ne reconectăm cu angajamentele noastre ca stat, în care ne reafirmăm identitatea în lume, în cadrul organismelor din care facem parte și în relațiile bilaterale. Și nu în ultimul rând vă invit, pe fiecare dintre dumneavoastră, să faceți din acest moment unul de analiză lucidă asupra activității dumneavoastră, urmat de acțiuni coerente și clare.
România puternică în Europa și în lume nu este doar viziunea sub care am gândit Strategia Națională de Apărare a Țării și nu se limitează la domeniul securității naționale sau apărării, ci este în egală măsură un mod de a ne defini în politica externă. Ce ne face puternici în politica externă este abordarea integratoare, parteneriatul și predictibilitatea. 
În primele luni ale mandatului meu de Președinte am acordat o atenție deosebită politicii externe nu formal, doar ca domeniu care intră în atribuțiile mele constituționale, ci ca mijloc de atingere a obiectivelor și intereselor pe care le avem ca stat și în beneficiul cetățenilor români. 
Într-o lume profund globalizată și puternic interconectată, performanța politicii externe se reflectă în mod direct asupra societății românești. 
Am făcut astfel trecerea la o altă etapă în politica noastră externă, pe care am gândit-o continuând direcțiile majore stabilite în trecut, dar mai activă și mai creativă în raporturile cu partenerii strategici și cu celelalte state, precum și în interiorul organismelor din care facem parte. A face cunoscută și auzită în lume vocea statului român și a cetățenilor noștri reprezintă pentru mine, ca Președinte, o prioritate. Aceasta presupune un efort de comunicare, relaționare și coordonare, pe care dumneavoastră, reprezentanții corpului diplomatic, sunteți chemați să-l continuați și să-l extindeți. Președintele poate face anumite lucruri, dar nu le poate duce la bun sfârșit de unul singur. România o reprezentăm noi toți, iar cetățenii noștri așteaptă, pe bună dreptate, rezultate concrete.
Sunt convins că ceea ce construim acum în politica externă se va reflecta pe termen mediu și lung în mod pozitiv asupra societății românești, dacă știm să ne urmărim obiectivele cu seriozitate, consecvență și lucrând ca o echipă. Această etapă a politicii externe va presupune, de asemenea, o evaluare sinceră asupra lucrurilor care nu funcționează, asupra zonelor unde suntem eficienți sau, dimpotrivă, avem sincope.
Vorbim de ani de zile, spre exemplu, despre diplomație economică și de nevoia unei creșteri substanțiale, mai ales calitative, a acestei dimensiuni. În ciuda anumitor progrese și îndeosebi în ciuda potențialului, aceasta este o zonă încă insuficient exploatată și valorificată. Dacă vrem alte rezultate, va trebui să ieșim din tipare, să găsim noi practici. În mod similar trebuie abordată și diplomația culturală. Vă invit să vă aplecați asupra acestor două componente în mai mare măsură.
În același timp, și politica internă a început să intre într-o nouă etapă. Doresc să subliniez acest lucru apăsat, pornind de la celebra formulare: „Dați-mi o bună politică internă și vă voi da o bună politică externă!”. 
Politica internă trece treptat într-un ciclu de stabilitate, dialog, consens pe teme majore. Climatul politic începe să se schimbe în raport cu anii precedenți și, pentru prima dată după o lungă perioadă de conflict permanent, pe probleme care privesc interesele României s-a putut obține consens. 
Sunt bucuros să constat și că actorii politici, putere și opoziție, au înțeles că, dincolo de contradicțiile inerente, firești în democrație, există și calea dezbaterii și dialogului. În aceste prime luni ale anului 2015, consultările au devenit normalitate.
Obiectivul meu este ca în politica internă să păstrăm și să dezvoltăm acel set de argumente care să creeze încredere în România în plan extern. Includ aici nu doar cele de mai sus, ci și întărirea mecanismelor democratice, continuarea luptei împotriva corupției, întărirea statului de drept și, desigur, independența justiției. Sunt mesaje pe care vă rog să le transmiteți cât se poate de clar și ferm în dialogurile dumneavoastră externe. 
Doamnelor și domnilor,
În plan global, angajamentele noastre majore sunt democrația, libertatea și respectarea normelor de drept internațional. Consider că acestea sunt fundamentele din care decurg securitatea și prosperitatea, iar acțiunile și deciziile noastre trebuie să le aibă mereu ca reper. 
Cadrul nostru major de acțiune internațională este dat de Parteneriatul Strategic cu Statele Unite ale Americii, precum și de apartenența la NATO și la Uniunea Europeană. 
Într-un context de securitate complex, dimensiunea de securitate a Parteneriatului Strategic cu SUA a fost substanţial dezvoltată. Ne dorim consolidarea acestui Parteneriat şi asigurarea unei prezenţe consistente a Statelor Unite în România. Aceasta va fi realizată inclusiv prin intermediul bazelor de la Deveselu, Kogălniceanu şi prin participarea la exerciţii comune, fără a se limita la acestea. 
Dincolo de componenta politico-militară, este esențială dezvoltarea cooperării bilaterale pe alte dimensiuni, în primul rând cea economică și investițională. Ne bucurăm să constatăm o creștere a interesului american pentru investiții în România și vom face toate demersurile pentru ca această tendință să se confirme și să producă rezultate pentru ambele părți.
În interiorul organismelor din care face parte, România este un partener loial, credibil și consecvent. Atunci când ne-am propus consolidarea rolului nostru în cadrul NATO și UE nu am făcut-o dintr-o perspectivă individuală și ca simplu beneficiar. Am asumat acest lucru din convingerea că avem un însemnat potențial strategic, că putem contribui la întărirea construcției europene și euro-atlantice și că, într-un context geopolitic complicat, avem o responsabilitate în care nu au loc jumătățile de măsură.
Așa cum am afirmat, avem o abordare integratoare, care pleacă de la premisa că împreună suntem mai puternici. 
De aceea, în cadrul NATO vom continua să pledăm pentru consolidarea dimensiunii apărării colective şi pentru o atenţie sporită acordată flancului estic şi regiunii strategice a Mării Negre, cea mai apropiată frontieră a NATO şi UE, expusă evoluţiilor de securitate din Estul continentului. 
În cadrul Uniunii Europene avem nevoie astăzi, mai mult decât oricând, de solidaritate și unitate. Respingerea fermă a discursului anti-european și păstrarea încrederii cetățenilor în politicile comune sunt prioritare. Din acest punct de vedere, sunt bucuros să constat că cetățenii României sunt printre cei mai atașați de valorile europene, dar și de Uniunea Europeană, ca expresie a acestor valori și ca instrument de concretizare a lor în beneficiul oamenilor. 
România participă la construcția europeană susținând consolidarea Uniunii Economice și Monetare, proiectul Uniunii energetice și implicându-se activ în procesul de elaborare a unei noi Strategii de politică externă și securitate. 
Sprijinim activ și procesul de negociere a Parteneriatului Transatlantic pentru Comerț și Investiții. Succesul acestuia va avea impact economic prin beneficiile directe și prin poziționarea favorabilă față de competitorii în plan global și va întări parteneriatul transatlantic.
Aceeași abordare în politica externă se reflectă și în susținerea integrării europene sau a încurajării traseului european al statelor din regiune. Mă refer aici la statele din Balcanii de Vest, dar și la cele din cadrul Parteneriatului Estic care au semnat acorduri de asociere și liber schimb cu Uniunea Europeană.
Vom continua să sprijinim eforturile depuse de Republica Moldova, Georgia și Ucraina pe calea reformelor menite a înscrie aceste state pe un traseu european. România va continua să fie cel mai puternic aliat în parcursul european al Republicii Moldova. Avem în vedere în egală măsură susținerea ca atare în interiorul UE și în dialogul cu celelalte state membre, dar și sprijinul direct și concret, în plan bilateral, al eforturilor Republicii Moldova în plan intern pentru apropierea de Uniunea Europeană, până la integrare.
Preconizata revizuire a Politicii Europene de Vecinătate va putea conduce, sunt convins, la intensificarea relațiilor Uniunii Europene cu statele din vecinătatea răsăriteană.
Aderarea la spațiul Schengen va continua, desigur, să fie un obiectiv al perioadei următoare. Dincolo de îndeplinirea condiţiilor aferente, este important să reiterăm că includerea României în acest spaţiu va contribui la întărirea securității frontierelor externe ale Uniunii.
În planul relațiilor bilaterale, România se profilează, de asemenea, ca un actor predictibil. Există în continuare oportunități deosebite care derivă din parteneriatele strategice și raporturile privilegiate pe care le avem atât cu Statele Unite ale Americii, cât și cu țări precum Franța, Germania, Italia, Spania, Regatul Unit, Polonia și cu celelalte state membre din Uniunea Europeană sau cu Turcia.
Alături de implicarea noastră prioritară în identificarea și implementarea celor mai adecvate abordări în spațiul nostru de apartenență, dorim, deopotrivă, raporturi mai intense cu ansamblul zonelor lumii, cu Canada, cu statele din Vecinătatea Sudică a Europei și Orientul Mijlociu, cu Zona Asia-Pacific, în mod deosebit cu China, dar și cu țări precum Japonia, India, Coreea de Sud sau țările ASEAN, precum și cu statele din America Latină și Africa. În spiritul aceleiași abordări integratoare, vom urmări să dezvoltăm relațiile cu actorii emergenți din alte regiuni, într-o logică a complementarității intereselor. 
Acestea sunt coordonatele principale ale politicii externe. Aș vrea să mă refer în mod particular la evoluțiile recente și principalele provocări cu care ne confruntăm, precum și la ceea ce urmează, la pașii pe care îi avem de făcut împreună pentru viitor.
Ne aflăm într-o nouă paradigmă a situaţiei internaţionale, într-un context de securitate internaţional şi regional volatil. Va trebui să facem față unor provocări complexe, iar diplomaţia română va avea în această privinţă responsabilităţi majore. 
În spiritul angajamentelor sale, România sprijină integritatea teritorială și suveranitatea Ucrainei și reafirmă caracterul inacceptabil al încălcării dreptului internațional, prin anexarea Crimeii de către Federația Rusă. Sprijinim eforturile pentru soluţionarea paşnică a conflictului din estul Ucrainei, respectarea şi implementarea Acordurilor de la Minsk, a angajamentelor asumate de participanți, rolul important al Misiunii Speciale de Monitorizare a OSCE, la care și țara noastră contribuie cu monitori în teren. Este important să evităm consolidarea unui nou conflict înghețat.
O altă provocare majoră la nivel european va continua să o reprezinte, fără îndoială, migrația. Mă refer aici atât la punerea în practică a măsurilor convenite în materie de relocare a solicitanţilor de protecţie internaţională sau a eforturilor de combatere a traficului ilegal de persoane, cât și la identificarea şi implementarea unor soluţii durabile de dialog şi cooperare cu statele terţe, care să conducă la eliminarea cauzelor profunde ale acestui fenomen. 
Doamnelor și domnilor,
Perioada imediat următoare va fi marcată de câteva evenimente importante în planul politicii externe. Aniversăm 70 de ani de la semnarea Cartei Organizaţiei Naţiunilor Unite și 60 de ani de la aderarea României la organizație. La sfârșitul lunii septembrie voi participa, la New York, la Adunarea Generală ONU și la summit-ul ONU la care va fi adoptată Agenda de dezvoltare post-2015. Va fi un bun prilej pentru a reitera ataşamentul României faţă de obiectivele şi valorile organizaţiei mondiale, precum şi respectul constant faţă de acţiunile instituţiilor din sistemul ONU, ca principal cadru global de cooperare între state şi de codificare a unor norme de conduită şi drept internaţional.
România va susține reforma Consiliului de Securitate, principala miză politică fiind, pentru noi, alocarea, într-o configuraţie extinsă, a unui loc suplimentar de membru nepermanent pentru Grupul est-european. România trebuie să îşi păstreze şi întărească reputaţia de stat promotor al păcii şi stabilităţii internaţionale, al valorilor democraţiei, statului de drept şi respectului pentru drepturile omului. 
În plan regional, vizita pe care am efectuat-o în Polonia la începutul acestui an a întărit bazele parteneriatului nostru strategic într-o regiune cu provocări de securitate.
În acord cu intenția României de a asuma un rol regional semnificativ, în noiembrie 2015 vom organiza la București un Summit regional. Intenția noastră este să generăm un mesaj comun al ţărilor de la frontiera de Est cu privire la necesitatea adaptării strategice a Alianţei Nord-Atlantice la circumstanţele de securitate actuale, cu reafirmarea eforturilor statelor participante pentru consolidarea frontierei răsăritene a NATO şi Uniunii Europene. Această reuniune va preceda practic și dorim să se constituie într-o contribuție la pregătirea summit-ului NATO de la Varşovia, din iulie 2016, care va trebui să ofere răspunsuri ferme la provocările de securitate atât din Est, cât şi din Sud.
România va pleda pentru o abordare echilibrată a celor două arii geografice, pentru consolidarea relaţiei transatlantice şi a parteneriatului UE–NATO, cu identificarea de răspunsuri comune la o serie de ameninţări emergente şi continuarea dezvoltării complementare a Politicii de Securitate şi Apărare Comună în raport cu NATO.
Un alt eveniment multilateral important din acest an este Conferinţa privind clima din decembrie de la Paris. Sperăm ca aceasta să marcheze o cotitură în demersurile la nivel global de ameliorare a efectelor schimbărilor climatice, de atingere a obiectivelor asumate în acest domeniu şi de întărire a rolului global al UE de „motor” în acest proces.
Privind pe termen mai lung, după cum știți, România va deţine în al doilea semestru al anului 2019, pentru prima dată, Preşedinţia Consiliului UE. Va fi prima acțiune internațională majoră pe care țara noastră o va desfășura după celebrarea centenarului Marii Uniri, în 2018. 
Nu există altă opțiune decât să fim la înălțimea acestui moment, cu temele făcute și să știm ce vrem. Va fi o responsabilitate deosebită şi un exerciţiu complex, a cărui pregătire trebuie deja demarată. 
Dincolo de măsurile şi acţiunile pe plan intern şi de conlucrarea cu instituţiile europene, este important să gândim de acum priorităţile la nivelul Uniunii Europene pe care România să le urmărească în timpul exercitării mandatului său. Este în acelaşi timp foarte necesară consultarea îndeaproape în acest proces cu celelalte state membre, şi mai ales cu Austria şi Finlanda, care ne vor preceda, respectiv succeda în exercitarea preşedinţiei. Ambasadelor noastre în capitalele comunitare le revine un rol deosebit în această privinţă.
Doamnelor și domnilor,
Nu în ultimul rând, relația cu românii de pretutindeni este o componentă esențială a acțiunii noastre externe. 
Vom sprijini în continuare cu consecvență obiectivul naţional ca diaspora noastră să se consolideze în termeni de identitate, statut, prosperitate economică şi dinamică socială, iar comunitățile românești să se afirme tot mai puternic drept factor de dezvoltare a relaţiilor dintre România şi statele în care trăiesc.
Asigurarea şi promovarea drepturilor românilor din afara granițelor, legate de statutul, de rădăcinile materiale şi spirituale, de rolul participativ, rămân o datorie fundamentală pentru România. Un astfel de drept este cel de vot. Am spus-o și o repet, pentru că nu vreau să uităm ce s-a întâmplat: situații precum cea din noiembrie 2014 nu au voie să se repete. Reamintesc că anul 2016 este unul electoral și vreau să fac încă de pe acum un apel la responsabilizarea tuturor celor implicați în organizarea și buna desfășurare a acestui exercițiu electoral. Procesul va fi mult facilitat de introducerea votului prin corespondență. Sper ca actorii politici să ajungă la o înțelegere și să își respecte promisiunea pe care au făcut-o românilor din străinătate în acest sens.
Este nevoie de eforturi sporite pentru a veni în întâmpinarea aşteptărilor legitime ale cetăţenilor români aflaţi în străinătate de a li se oferi servicii şi asistenţă consulară la standarde specifice unui stat membru UE. În ultima perioadă am consemnat progrese în îndeplinirea acestui deziderat, dar mai sunt încă multe lucruri de îmbunătățit. Am convingerea că veți acorda importanța cuvenită acestei laturi extrem de importante a activității diplomatice. 
Doamnelor și domnilor,
După cum spuneam, politica externă a intrat într-o etapă nouă, cu multe necunoscute, dar şi oportunităţi. Va fi nevoie să înţelegem cât mai bine fenomenele cu care ne confruntăm şi să ne adaptăm modul de reacţie, dar să fim și anticipativi și proactivi. Într-un astfel de context, o acţiune diplomatică dinamică şi modernă este indispensabilă. Am convingerea că profesionalismul dumneavoastră se va manifesta şi în continuare, iar împreună vom putea consolida profilul României puternice în Europa și în lume.
Dumneavoastră sunteți România în străinătate. Nu doar o reprezentați, nu doar vorbiți în numele României, ci pur și simplu sunteți România în ochii celorlalți. Este o onoare și o responsabilitate. 
Vă felicit încă odată cu ocazia Zilei Diplomaţiei Române şi vă urez tuturor mult succes!


Domnule Director General,Stimați invitați,Doamnelor și domnilor,
Mă bucur mult să pot fi alături de dumneavoastră, la acest eveniment foarte special, organizat într-un spațiu al performanței, în acest loc istoric pentru industria din România, unde acum aproape jumătate de secol a fost produs primul automobil Dacia.
Astăzi, în uzina de la Mioveni sunt fabricate peste 60 de mașini într-o singură oră, care ajung apoi în zeci de țări, pe 4 continente. Fără îndoială, mașina Dacia a fost și este un simbol pentru viața românilor, dar și pentru imaginea României în lume.
Stimați angajați și membri ai echipei de conducere,
Vă felicit pentru profesionalismul și eficiența de care dați dovadă! Este notabil faptul că, de exemplu, gama Logan reprezintă aproape jumătate din vânzările Grupului Renault la nivel mondial.
Dacia are o contribuție semnificativă la produsul intern brut al României, iar vânzarea mașinilor Dacia în străinătate înseamnă 8% din exporturile noastre. Creșterea vânzărilor Dacia pe marile piețe din vestul Europei, și nu numai, este indiciul clar al competitivității producției de la Mioveni. Iar acesta este, în primul rând, meritul dumneavoastră, al celor care vă desfășurați zi de zi activitatea aici, în cea mai mare și mai complexă uzină a Grupului Renault.
Doamnelor și domnilor,
România puternică poate să se dezvolte în jurul unor investiții majore și avantaje strategice, cum este și cazul acestui sector industrial, care creează locuri de muncă și care contribuie la prosperitatea unei întregi comunități și chiar a unei întregi societăți. Colaborarea dintre Dacia și Renault este dovada faptului că investițiile străine în România au avut și vor avea în continuare șansa de a fi transformate în exemple clare ale succesului economic.
Este important să susținem astfel de investiții productive în toate domeniile, să încurajăm atât investitorii străini, cât și companiile autohtone și capitalul românesc, astfel încât, prin investiții și muncă productivă, să se îmbunătățească continuu viața românilor. În același timp, statul trebuie să își onoreze obligațiile sale, care țin de climatul de afaceri, infrastructură, predictibilitate fiscală și legislativă, stabilitate și, sigur, transparență.
România are nevoie de o altfel de viziune, una care să răspundă eficient nevoilor noastre de dezvoltare. Decidenții politici nu mai trebuie să privească doar pe termen scurt, ci să dezvolte politici economice pe termen mediu și lung, care să ridice productivitatea și să asigure locuri de muncă stabile și bine plătite. Sunt multe de făcut, de la administrarea eficientă a banului public, la infrastructură de calitate devenită astăzi indispensabilă, de la reducerea birocrației și corupției la creșterea libertății economice.
Știm cu toții că productivitatea e cheia prosperității economice. A fi mai productiv înseamnă a fi mai eficient, iar acest lucru este posibil prin cercetare, dezvoltare și inovare permanentă. Activitatea companiei Dacia respectă aceste exigențe, căci în România există, de exemplu, cel mai mare centru de inginerie al Renault din afara Franței. În acest sens, salut propunerile Renault referitoare la îmbunătățirea sectorului de cercetare – dezvoltare din țara noastră.
Dacia este astăzi cea mai mare companie din România și primul exportator al țării. Anul acesta va fi unul special, întrucât va consemna un nivel record al producției. Sunt convins că anii ce vor urma vor aduce și mai multe reușite, consolidându-le totodată pe cele dobândite până acum. Potențialul Dacia permite în continuare evoluție și am încredere că nu vă veți abate de la traiectoria ascendentă deja asumată.
Doamnelor și domnilor,
Succesul Dacia este datorat viziunii și colaborării eficiente cu Renault, dar, într-o măsură determinantă aş putea spune, acest succes vi se datorează dumneavoastră, tuturor celor care lucraţi aici.
Loialitatea dumneavoastră, standardele la care se ridică munca dumneavoastră, competenţa şi implicarea sunt tot atâtea motive pentru care meritaţi respectul nostru, al tuturor. Sunt conştient de efortul dumneavoastră şi al familiilor dumneavoastră pentru a vă perfecţiona mereu şi vă felicit pentru rezultatele obţinute.
Vă mulțumesc tuturor și vă doresc în continuare succes şi locuri de muncă foarte bune!


Domnule Ministru,Înaltpreasfinția Voastră,Onorate autorități,Stimați părinți și dragi elevi,Doamnelor și domnilor,
Este pentru mine o onoare și o bucurie să mă aflu alături de dumneavoastră la deschiderea anului școlar. Faptul că sunt aici în calitate de Președinte al României nu schimbă cu nimic emoția primei zile a unui nou an școlar, care a fost întotdeauna pentru mine un moment special.
Ca profesor, am privit generații de elevi de la intrarea în liceu până la absolvire. Ca Președinte, această ocazie capătă o semnificație în plus, legată de convingerea mea că educația este calea către o Românie puternică și prosperă. De aceea vreau să relansez educația ca temă de dezbatere națională.
Am ținut să marchez acest moment alături de elevii și profesorii de la Colegiul Economic „Ion Ghica” pentru că îl consider unul dintre exemplele de performanță, conectare cu realitatea și inițiativă. Țin să vă felicit în acest sens.
Nu mă refer doar la faptul că 94% dintre elevii de aici au promovat sesiunea trecută examenul de bacalaureat, că 85% continuă în învățământul universitar și 90% dintre absolvenții de școală profesională se integrează pe piața muncii. Am în vedere și un alt aspect: modul în care a fost gândit și organizat învățământul aici poate fi o sursă de inspirație pentru o viziune asupra întregului sistem.
Cred că o asemenea viziune trebuie să răspundă la câteva întrebări simple.
Prima dintre ele este ce vrem să învețe elevii la școală. În acest sens, nu cred că ceea ce contează este cantitatea informațiilor, ci capacitatea lor de a asigura un fundament de cunoștințe și valori, de a pregăti drumul în viață al celor care ies de pe băncile școlilor.
A doua întrebare la care trebuie să răspundă o viziune articulată asupra sistemului de învățământ este ce opțiuni au elevii și cum promovăm performanța și meritocrația. Aceasta nu se măsoară doar prin note și nivelul lor, ci prin faptul că fiecare elev este încurajat să-și descopere propriile aptitudini, interese și domenii în care poate performa și apoi să aibă șansa reală de a o face. Cu alte cuvinte, orice elev trebuie să aibă opțiuni de parcurs. Ideea că toți trebuie să știm de toate și trebuie să fim buni la toate este depășită și neproductivă în lumea de azi.
O societate este până la urmă la fel ca o echipă, care câștigă dacă fiecare își găsește zonă de expertiză și excelență, dacă fiecare este încurajat să crească și motivat să fie cât mai bun în ceea ce face. Asta înseamnă pentru mine susținerea performanței și meritocrației.
Centrarea educației pe elev nu este un slogan care sună bine și pe care din când în când politicienii își aduc aminte să îl folosească. El trebuie să fie un principiu care conduce la decizii și se reflectă în practică. Aici la dumneavoastră, vedem că acest lucru este posibil.
Al treilea element pe care îl văd esențial în materie de educație este corelarea ei cu piața muncii, cu realitățile și nevoile din societate. Mai simplu spus, o educație performantă nu produce șomeri, ci absolvenți care au perspective de carieră, care sunt competitivi și așteptați pe piața muncii. Aici parteneriatul cu mediul privat este esențial și trebuie încurajat.
Nu este rolul meu ca președinte să intru în zona politicilor publice foarte concrete. Dar este, cred eu, responsabilitatea mea să vorbesc răspicat despre aceste lucruri, mai ales că am asumat educația ca proiect personal și am inclus-o ca element cheie în Strategia Națională de Apărare.
Aștept de la decidenții politici să se aplece cu mai multă atenție asupra unor asemenea teme majore și să răspundă la ele. Iar eu, în contextul prerogativelor mele constituționale, pot oferi cadrul pentru o dezbatere foarte serioasă asupra lor.
Dragi elevi şi profesori,
Doamnelor și domnilor,
Aș dori în același timp să folosesc această ocazie pentru a sublinia rolul învățământului profesional și tehnic în interiorul acestei viziuni. Prin prezența mea aici vreau să transmit un mesaj de susținere și încurajare a acestui tip de învățământ. Contribuția sa la societatea viitorului implică tocmai acel parteneriat cu mediul privat despre care am vorbit, dar și colaborare comunitară. Conectarea la acest tip de învăţământ poate face diferenţa între o diplomă formală şi un viitor profesional de succes. Părinții au în acest context un rol esențial, ei contribuind decisiv la creionarea viitorului copiilor.
În ultimii ani, capacitatea și disponibilitatea sectorului economic de a colabora cu școala românească au crescut. Un model de succes s-a dovedit a fi învățământul dual, care dovedește importanța implicării mediului de afaceri în învățământul profesional și rezultatele care se pot obține atunci când există încredere și colaborare pentru a adapta educația la cerințele societății și economiei cunoașterii.
Dacă ne dorim oameni calificați, consider că școala și mediul economic trebuie să își regăsească parteneriatul firesc și încrederea reciprocă.
În acest parteneriat, și universităţile pot colabora îndeaproape cu liceele pentru a oferi tinerilor absolvenţi posibilitatea unei tranziţii adecvate, bazate pe certificarea rezultatelor învăţării, conform modelelor europene de recunoaştere. Pentru ca noile generaţii de elevi să beneficieze de sprijinul unor cadre didactice bine pregătite, care ţin pasul cu dinamica schimbărilor tehnologice, este necesară redobândirea statutului social meritat al dascălilor, în calitatea lor de creatori de viitor.
Dragi elevi,
Doamnelor și domnilor,
O societate integră și prosperă are nevoie de excelență. Excelența trebuie susținută în toate domeniile, mai ales în educație – indiferent de forma de învățământ, iar metodele care au dus la apariția ei merită a fi promovate și utilizate de comunitatea școlară.
Valoarea școlii este dată de capacitatea de a educa tinerii în spiritul societăţii în care dorim să trăim, o societate care promovează munca şi performanţa, în care contează valoarea fiecărei persoane și care are grijă ca niciun copil să nu piardă șansele pe care propriul talent i le conferă.
Vreau să închei subliniind încă o dată nevoia unei dezbateri naționale serioase asupra viitorul educației și școlii românești, cu toți actorii interesați. Aceasta implică și o abordare diferită față de cadrul normativ. Vă spun limpede că nu voi gira modificări ale legislației privind educația fără ca ele să treacă prin filtrul unei atente și consistente dezbateri publice, în care cei implicați să ajungă la un numitor comun într-o abordare pe termen lung.
Dragi elevi,
Vă urez un an plin de realizări și vă încurajez pe toți să vă urmați chemarea și înclinațiile!
Dragi profesori și părinți,
Vă doresc succes și multă putere de muncă! Vă mulțumesc!
Tuturor vă doresc un an şcolar foarte bun, cu reuşite şi mulţumiri.


Domnule Ministru,Stimați invitați,Doamnelor și domnilor,
În primul rând, bine ați venit! Doresc să vă felicit pe voi, tinerii inițiatori ai acestui eveniment care aduce la un loc experți din diaspora și din țară și reprezentanți ai autorităților publice cu atribuții în domeniu.
Sunteți un exemplu de profesionalism și seriozitate acolo unde ați studiat și unde vă desfășurați activitatea, de inițiativă și implicare, dar și de ambiție. Ați format o echipă și ați contribuit la crearea unei comunități a tinerilor performanți din țară și din diaspora; ați construit organizații care deja au un parcurs de mai mulți ani și se bucură de recunoaștere – mă refer la Liga Studenților Români din Străinătate și la Fundația CAESAR.
Ați inițiat acest proiect, SMART DIASPORA, care își propune valorificarea potențialului strategic al tinerilor înalt calificați de peste hotare și atragerea lor înapoi în țară. Toate acestea sunt, cred eu, dovada unui profund atașament față de România. Țin să vă mulțumesc pentru tot ceea ce faceți, pentru că aduceți cu voi peste tot excelența și performanța. Sunt convins că veți avea aici, la Palatul Cotroceni, un dialog consistent din care se vor putea degaja răspunsuri la preocupările diasporei, care sunt în bună măsură și ale noastre, ale celor din țară.
După cum știți, Administrația Prezidențială a început, în decursul ultimelor luni, discuții cu alte instituții, iar eu personal m-am întâlnit cu reprezentanți ai comunităților românești din mai multe state europene. Avem acum și un consilier specializat în acest domeniu, care a studiat și a trăit, ca voi, în străinătate și s-a întors acasă. Astăzi, găzduim evenimentul de față la Palatul Cotroceni ca un gest simbolic, dar și ca o continuare a acestor primi pași într-un demers mai amplu.
Obiectivul nostru pe termen lung este o relație puternică a societății românești și a statului român cu diaspora, benefică în ambele direcții. Ea presupune pe de-o parte capacitatea de a valorifica potențialul strategic al diasporei românești, ca punte de legătură cu celelalte state, iar, pe de altă parte, presupune a ști clar ce anume suntem datori să facem pentru diaspora, noi, cei de-acasă.
Convingerea mea este că potențialul diasporei va fi pe deplin fructificat atunci când a trăi și a munci în străinătate va fi doar o chestiune de alegere, nu una de constrângere; atunci când românii din diaspora vor avea opțiunea să se întoarcă, știind că și acasă munca lor este recunoscută și răsplătită; și atunci când vor simți că autoritățile au grijă și se preocupă de ei, oriunde s-ar afla.
Doamnelor și domnilor,
Pe acest fond, cred că trebuie să găsim, prin efort comun, răspunsuri la trei întrebări majore. Prima este cum transformăm „exodul creierelor”, așa numitul fenomen brain drain, din pierdere într-un câștig pe termen lung pentru România. Cum facem ca tinerii noștri de valoare, specialiștii, profesorii, medicii, cercetătorii, economiștii, dar și toți cei care muncesc serios, indiferent ce meserie au, care pleacă din țară să se și întoarcă la un moment dat. Citesc și eu, ca și dumneavoastră, rapoarte și statistici absolut îngrijorătoare despre numărul celor care pleacă anual. Dar dincolo de asta, mă gândesc la acești oameni, unii proaspăt ieșiți de pe băncile școlii, la început de drum, alții deja cu experiență, care sunt gata să ia calea străinătății, lăsând acasă familia, părinții, copii.
Mă gândesc și la cei de aici. Suntem cu toții responsabili, astfel încât cei vulnerabili, copiii rămași singuri sau bătrânii fără ajutor, să nu sufere din cauza lipsei de sprijin, iar diferitele instituții trebuie să colaboreze pentru a interveni acolo unde este nevoie. Cred în responsabilitatea și capacitatea României de a găsi pe termen lung soluții pentru ca fiecare cetățean să poată avea un parcurs profesional și personal de succes în țară, sau să aibă oportunitatea de a rămâne legat de România, cu posibilitatea de a reveni oricând. Pentru ca cei plecați să-și dorească să se întoarcă acasă va trebui să asigurăm condițiile și climatul necesar reintegrării lor.
Cu alte cuvinte, sintetizând toate acestea, prima întrebare cheie este cum transformăm așa-numitul „brain drain” în „brain regain”. Știu că dumneavoastră, inițiatorii manifestării de astăzi, aveți un set de propuneri foarte concrete în acest sens. Mai ales în contextul în care am lansat ieri ideea unei largi consultări pe tema educației, cred că una dintre problemele care poate fi rapid rezolvată, dacă există voință, e legată de recunoașterea diplomelor și echivalarea studiilor, în sensul de a optimiza mecanismele din acest proces. Câteva mii de tineri pleacă anual la studii în străinătate, iar experiența pe care o pot aduce înapoi în țară, după absolvire și uneori după o perioadă de activitate profesională în afară, este foarte valoroasă.
A doua întrebare este ce facem pentru românii care aleg să rămână în străinătate, cum îi reprezentăm și cum le asigurăm drepturile, cum îi menținem conectați cu țara, implicați și interesați, cum îi sprijinim să-și păstreze identitatea. În acest context, asigurarea condițiilor pentru exercitarea dreptului de vot al românilor din diaspora este esențială. Încă de la începutul anului, după consultările pe care le-am avut aici, la Cotroceni, partidele politice s-au angajat să introducă votul prin corespondență. Sper ca până la finalul acestei sesiuni parlamentare să-și onoreze promisiunea și vă asigur că urmăresc subiectul cu foarte multă atenţie.
Pe de altă parte, discuția este una mai largă, despre forța cetățenilor în democrație și despre diaspora ca interlocutor puternic și respectat al instituțiilor statului român și al clasei politice. Întărirea mecanismelor democratice, încurajarea participării și competiției politice vor constitui argumente în plus pentru întoarcerea acasă.
În fine, a treia întrebare este cum sprijinim și încurajăm diaspora românească să se transforme într-o voce mai puternică a României în lume. Cum ne consolidăm prezența și ne apărăm valorile, dar și interesele, la nivel global, cu ajutorul și prin implicarea acestei resurse extraordinare pe care o reprezintă milioanele de români din toate colțurile lumii? Compatrioții noștri sunt plecați şi reprezintă cartea de vizită a României peste hotare, ei sunt ambasadorii culturii și tradițiilor românești acolo unde locuiesc. Și ca oricărui ambasador, cred că avem datoria de a le da, noi înșine, un mandat simbolic, dar mai explicit, despre felul în care pot promova și susține România, chiar de la distanță. Imaginea României în lume se construiește cu fiecare din gesturile, acțiunile și vorbele lor.
Doamnelor și domnilor,
În încheiere aș vrea să începem să ne uităm mai atent și la cealaltă fațetă a faptului că România are o diasporă atât de însemnată mai peste tot în Europa și în multe țări din lume.

Dincolo de pierderea pe care plecarea atâtor și atâtor oameni de valoare, tineri, dinamici, cu inițiativă o reprezintă pentru România, contribuția pe care ei o au și o pot avea în continuare la dezvoltarea țării noastre este extraordinar de importantă și greu de cuantificat.
Rezervorul de expertiză pe care aceștia îl aduc, cunoștințele și contactele pe care le-au dobândit, curajul de care au dat dovadă și pe care îl demonstrează zi de zi, fac din românii de peste graniță o sursă de inspirație și un punct de sprijin de care România are mare nevoie. Potențialul strategic al diasporei se manifestă nu doar în raport cu țara mamă, ci și cu statele în care se află comunități mari de români. Acestea sunt o resursă de creștere economică, dezvoltare, dar și de participare civică acolo unde trăiesc. Vocea lor ar trebui să fie mai clar auzită inclusiv pe plan local, acolo unde trăiesc și formează minorități importante.
Cred că românii din străinătate trebuie să fie conștienți de forța pe care o au și de faptul că, atunci când își unesc eforturile, aspirațiile, creativitatea și inteligența, sunt mai puternici, în beneficiul tuturor, români și străini deopotrivă.
Înainte de a încheia, doresc să îi îndemn pe mai tinerii noștri compatrioți, care au inițiat acest eveniment, ca peste tot unde întâlnesc alți români să poarte cu ei spiritul de echipă, colaborare, unitate și solidaritate, mai ales în acele proiecte care sunt și în folosul României.
Vă felicit încă o dată și vă doresc mult succes!


Domnule Președinte al Senatului,Domnule Președinte al Camerei Deputaților,Domnule Prim-ministru,
Doamnelor și domnilor miniștri,Doamnelor și domnilor senatori și deputați,Stimați invitați,Doamnelor și domnilor,
Vin în fața dumneavoastră, așa cum am promis că voi face la începutul fiecărei sesiuni parlamentare, pentru a aduce în atenție probleme pe care le consider actuale și importante pentru oameni și care, în egală măsură, sunt relevante pentru relația instituțională dintre Președinte și Parlament. Pornesc de la angajamentele pe care eu personal le-am asumat și de la așteptările pe care știu că le au cetățenii, în slujba cărora ne desfășurăm activitatea atât dumneavoastră, cât și eu.
Calea pe care am ales-o, în exercitarea mandatului meu, pentru a împlini aceste angajamente și așteptări este, în primul rând, cea a dialogului.
Am spus și o voi repeta de câte ori va fi nevoie: îmi doresc un Parlament puternic și care să se bucure de încrederea cetățenilor. Nu pot concepe o Românie puternică fără ca instituția sa cea mai larg reprezentativă să fie pe măsură. Cred că sunt două aspecte esențiale care ar trebui să definească astăzi un Parlament puternic: o legislație de calitate și raporturi funcționale cu celelalte puteri din stat, toate acestea, desigur, în beneficiul cetățeanului.
În sistemul constituțional al separației și echilibrului puterilor, Președintele României are atributul promulgării legilor, după adoptarea lor în Parlament. Întreaga funcționare a instituțiilor statului, a economiei și societății depinde, într-un fel sau altul, de relația cu legea - de modul în care sunt concepute, inițiate, aplicate și respectate legile. De aceea, am acordat o atenție deosebită legilor venite la promulgare. 
După cum bine știți, pe unele dintre ele le-am trimis spre reexaminare, în urma unei temeinice analize și pornind de la câteva principii, pe care le-am afirmat cu diverse ocazii. Dincolo însă de solicitările punctuale de reexaminare, am constatat cu această ocazie și unele aspecte care pun problema calității și coerenței legislației. 
Astfel, doar în anul 2015, asupra vechiului Cod Fiscal s-a intervenit legislativ de 13 ori. Legea educației, cea privind reforma în domeniul sănătății, Legea administrației publice locale și Codul Muncii au fost modificate la interval de 2-3 luni sau chiar de 2-3 ori în aceeași lună. Am constatat, de asemenea, că prin două legi distincte, trimise aproape concomitent la promulgare, s-a modificat același act normativ. 
Am văzut recent un studiu în care 80% dintre români se arătau nemulțumiți că legile din România sunt greoaie. Faptul că oamenii își doresc norme juridice mai clare, mai simple, care nu se schimbă peste noapte, nu cred că este o surpriză pentru nimeni. Însă această realitate trebuie să capete un răspuns.
Doamnelor și domnilor,
În prezent, în România sunt în vigoare aproape 14.000 de legi, ordonanțe și hotărâri ale Guvernului. În 2015, dintre legile adoptate de Parlament, peste 50% sunt acte de aprobare ori respingere a unor ordonanțe simple sau de urgență. Această proporție este un bun indicator al modului în care arată relația dintre puterea legislativă și cea executivă.
Pe de altă parte, de la intrarea în vigoare și până în prezent, legi care privesc domenii fundamentale pentru funcționarea economiei și societății românești au fost modificate în nenumărate rânduri: vechiul Cod fiscal, de 135 de ori, Legea educației, de 26 de ori, Legea privind reforma în domeniul sănătății, de 114 ori, Legea administrației publice locale, de 38 de ori, Codul Muncii, de 28 de ori, legislația privind achizițiile publice, de 35 de ori. Sunt doar câteva exemple. Acestea însă nu sunt simple statistici. În spatele cifrelor sunt oameni. Sunt concetățenii noștri, care ne-au ales să-i reprezentăm, cu problemele, preocupările și viețile lor. 
În spatele acestor cifre sunt elevii care nu știu după ce manual vor învăța în anul următor și ce examene vor da, sunt pacienții și medicii, sunt angajații și angajatorii, sunt antreprenorii care vor să investească dar nu știu exact ce taxe vor plăti și câte. În spatele acestor cifre sunt școli și spitale sau mari proiecte de infrastructură promise, dar nerealizate.
Marile sisteme publice, educația și sănătatea, au suferit probabil cel mai mult de pe urma incertitudinii, a schimbărilor frecvente și punctuale, deseori generate de calcule politice sau conjuncturi. Cred că felul în care se fac, dar mai ales în care se schimbă legile în România, este una din sursele profunde ale ineficienței acestor sisteme. Consecința imediată a acestei stări de fapt a fost nu doar erodarea încrederii în Parlament, ci, mai grav, a încrederii în lege, în general. 
Doamnelor și domnilor,
A căuta vinovați pentru această situație nu ar folosi astăzi la nimic. S-au succedat multe legislaturi, multe guverne, aceste practici s-au perpetuat în timp. Ce putem face astăzi însă este să fim responsabili și să acționăm în consecință, fiecare în cadrul atribuțiilor, competențelor și cu legitimitatea proprie. 
Nu ne mai putem permite să vorbim despre stabilitate și predictibilitate legislativă, în timp ce pe fond lucrurile rămân exact la fel. Nu aș dori să ne întâlnim din nou anul viitor sau peste doi ani și să fac același bilanț al modificărilor legislative în domenii cheie. Abordări de tipul dăm azi o lege și mâine o modificăm prin ordonanță trebuie să dispară, nu ca o constrângere la adresa executivului, ci ca o dovadă de responsabilitate în exercitarea competențelor.
Să spunem punct și de la capăt. Acesta poate să fie un moment zero, de la care să pornească recredibilizarea legii ca act juridic al Parlamentului și ca fundament al relațiilor sociale. O legislație flexibilă, elaborată în directă legătură cu nevoile și așteptările societății, eliberată de populism și durabilă în timp reprezintă fundamentul oricărui stat de drept și trebuie să devină o prioritate a întregii clase politice. 
Parlamentul poate și ar trebui să se plaseze în centrul unui demers de asanare, simplificare și sistematizare a legislației din România, care s-o facă mai coerentă, mai stabilă și mai predictibilă.
Ce va însemna acest lucru în mod direct pentru noi toți? Va însemna că pacientul știe clar ce drepturi are, cât plătește și ce servicii primește, că un investitor își va putea dezvolta un plan de afaceri pe 10 ani fără teama că regulile se vor schimba peste noapte, că un om care vrea să își plătească taxele nu trebuie să se plimbe ore în șir de la un ghișeu la altul și că nu va dura 20 de ani ca să construim o autostradă. Va însemna că elevul care intră în clasa I şi părinţii acestuia vor ști ce studiază, ce opțiuni de educație are, ce examene trebuie să dea și își va putea contura viitorul pentru 10, 12, 15 ani.
Pe acest fond, doresc să readuc în discuție, de la tribuna Parlamentului, tema educației. Am exprimat zilele trecute, în contextul începerii unui nou an școlar, hotărârea de a iniția o largă consultare publică despre viitorul educației în România, despre cum vrem să arate și să funcționeze sistemul de învățământ. 
Experimentele de până acum ne-au arătat că nici modificările de legislație, în mare parte conjuncturale, nici înțelegerile pe hârtie între actorii politici, neurmate de acțiuni, nici măsurile luate cu gândul la următoarea campanie electorală nu pot conduce la transformarea profundă a educației în România. Aceasta nu poate să vină exclusiv din afara sistemului, așa cum nu poate să fie generată doar din interiorul sistemului. Nu poate desconsidera realitățile sociale și provocările secolului XXI, nu poate ignora experiența și nevoile profesorilor, nici așteptările elevilor sau ale părinților. Dar nu se poate înfăptui nici în absența voinței politice, nici fără deciziile actorilor instituționali, nici fără implicarea autorităților locale. Cu alte cuvinte, o transformare de sistem ne implică pe toți. 
Toate schimbările, așa cum au fost făcute, nu au rezolvat problemele de fond, ci, dimpotrivă, nu o dată au creat noi probleme. Dacă vrem cu adevărat o educație de calitate, care încurajează performanța și respectă valoarea, va trebui să procedăm altfel decât în trecut și să lucrăm împreună. 
De aceea, în virtutea atribuțiilor mele constituționale, de mediator între stat și societate, am asumat tema educației și demarez această largă consultare, care să implice cadre didactice, universități, sindicate, asociații ale elevilor, studenților și părinților, specialiști, autorități și instituții publice, partidele politice. Într-un termen de aproximativ doi ani, în urma acestui demers, se poate găsi un numitor comun, poate rezulta o viziune coerentă și o legislație cadru în acord cu aceasta, care să rămână aceeași dincolo de schimbările politice și în interiorul căreia să fie luate decizii de politici sau măsuri punctuale, indiferent cine se află la putere. Vă cer deopotrivă, ca membri ai Parlamentului României, să îmi fiți parteneri în acest proiect, care nu este unul personal, nici pentru prezent, ci unul pentru generațiile viitoare. 
Doamnelor și domnilor,
Nu în ultimul rând, pentru mine un Parlament puternic înseamnă și o poziționare corectă faţă de justiție. Respectul față de lege nu poate fi disociat de relația cu justiția. De fiecare dată când am considerat că s-au produs derapaje în această privință v-am comunicat, nu pentru că doresc să intervin în activitatea Parlamentului, ci tocmai pentru că modul în care această instituție răspunde la cererile justiției îi poate afecta credibilitatea.
Am spus că la finele mandatului meu îmi doresc ca pe agenda preocupărilor opiniei publice corupția să nu mai figureze prima. România puternică este nu doar o Românie fără corupție, ci o Românie în care s-a recâștigat respectul pentru lege. 
Doamnelor și domnilor,
Folosesc acest prilej pentru a mă referi și la o temă separată, dar cât se poate de actuală şi sensibilă în contextul actual, cea privind criza refugiaţilor. Așa cum am afirmat, suntem pentru solidaritate în interiorul Uniunii Europene, suntem solidari cu statele membre afectate de această criză, acţionăm în spiritul respectării drepturilor omului și consider că, mai ales acum, trebuie să respingem manifestările radicale și să dovedim echilibru și înțelepciune. 
Tocmai de aceea, nu cred că această criză poate fi rezolvată printr-o abordare birocratică sau contabilă, matematică, ci doar prin dialog deschis, prin consultarea cu statele membre, printr-o decizie consensuală, ținând cont, sigur, de principii și valori, de context și de realități. Nu vorbim despre locuri de cazare, ci despre oameni, despre integrarea lor în societate, despre accesul lor la educație, servicii de sănătate și locuri de muncă pe termen lung. 
Nu cred că între parteneri lucrurile se rezolvă prin impunere, prin ameninţarea cu sancţiuni, ci de comun acord. Cred că fiecare stat membru are dreptul să acţioneze în funcţie de situaţia specifică pe care o are, conform capacităţilor şi posibilităţilor pe care le are.
Acesta este punctul de vedere pe care l-am susținut și îl voi susține în continuare în discuțiile pe care le voi avea cu liderii europeni. În cursul zilei de mâine, în cadrul CSAT, vom conveni asupra paşilor pe care România trebuie să-i facă în acest proces, iar de câte ori evoluția situației o va impune voi comunica atât cu dumneavoastră, cu Parlamentul, cât și cu reprezentanții celorlalte instituții ale statului.
Doamnelor și domnilor,
Ne apropiem de momentul în care vom marca împlinirea, în 2018, a 100 de ani de stat român modern și apoi de preluarea Președinției Consiliului Uniunii Europene în a doua jumătate a anului 2019. Trebuie să ne asumăm clar, încă de acum, unde ne vor găsi aceste două evenimente, cum se va prezenta România în fața lumii și cum se vor prezenta instituțiile noastre în fața propriilor cetățeni. 
Voi discuta serios cu Guvernul și voi veni în fața Parlamentului cu o serie de propuneri pentru ca România să fie pregătită atât pentru sărbătorirea Centenarului, cât și pentru Președinției.
Acestea sunt temele majore pe care le avem pe agendă. Avem provocări mari, dar și oportunități mari. Și mai ales, nu avem timp de pierdut. Nu avem timp de pierdut cu discuții sterile sau de dragul imaginii. Avem o responsabilitate, iar cei care vor veni după noi ne vor judeca și evalua după deciziile pe care le luăm astăzi. Vă mulțumesc!


Domnilor ambasadoriStimați invitați,Doamnelor și domnilor,Dragi români,
Încerc o emoție și o bucurie specială să mă aflu aici, la New York, alături de voi, de cei din diaspora românească. Spun că este o bucurie specială din două motive. Unul personal, pentru că mă simt legat de românii din afara granițelor, cunosc și apreciez eforturile și contribuția lor pentru România, pentru cei de acasă. Întâlnirea noastră de astăzi, la fel ca și cele pe care le-am avut cu reprezentanții comunităților românești din Europa, îmi arată încă o dată că, indiferent de distanțe, apartenența la o națiune nu se pierde niciodată. În mod particular voi, cei de aici, din Statele Unite ale Americii, sunteți și departe și aproape în același timp. Departe din rațiuni care nu țin de niciunul dintre noi, aproape prin atașamentul față de România și prin valori.
Al doilea motiv de bucurie specială pentru mine ține de semnificația contextului și locului în care ne aflăm. În condițiile în care Parteneriatul Strategic cu Statele Unite reprezintă una dintre coordonatele fundamentale ale politicii noastre externe, comunitățile românești din Statele Unite ale Americii sunt un liant între cele două state. Apreciez rolul pe care îl aveți în relațiile româno-americane și îmi doresc să găsim o cale de a-l întări și extinde. Acest parteneriat strategic nu este doar unul politic sau militar, el este deopotrivă și economic, dar și cultural.
Văd trei căi prin care voi înșivă puteţi fi parte și susține acest parteneriat între țările noastre:
Prima, pe care o practicați deja - și vă mulțumesc pentru felul în care o faceți - este să continuați să fiți purtătorii de cuvânt ai culturii și tradițiilor românești pe aceste meleaguri.
A doua este să adăugați rolului vostru de ambasadori informali ai României în America și pe acela de emisari ai culturii americane în România. 
Iar când spun „cultură americană” mă refer la „cultura domniei legii” – rule of law, cum se spune aici, la tradiția americană a statului de drept, a corectitudinii şi a respectului legii în toate circumstanțele și la toate nivelurile. 
A treia cale este cea a parteneriatului economic. Voi, care îndrăgiți meleagurile natale și le cunoașteți potențialul, sunteți cei mai în măsură să-i îndemnați pe partenerii americani să descopere la rândul lor România, fie ca turiști, fie, de ce nu, ca investitori, știind că vor găsi în țară oameni creativi și performanți, dar și oportunități.
Doamnelor și domnilor,
Săptămâna trecută am ținut să readuc în atenția publică o serie de teme prioritare, care răspund unor așteptări generale, dar și angajamentelor pe care le-am afirmat în mod constant. Mă refer la întărirea statului de drept și continuarea luptei anticorupție, la educație ca sursă de dezvoltare a societății și la nevoia unei legislații stabile, coerente și predictibile. 
Statul de drept, educația și o legislație mai simplă, coerentă și predictibilă sunt trei direcții majore asupra cărora îmi voi îndrepta toată atenția în perioada următoare, dar și pe termen lung. Insist asupra lor din convingerea că ele îi privesc și afectează în egală măsură, chiar dacă din perspective diferite, și pe românii din țară, și pe cei din străinătate.
Suntem aici într-un loc în care democrația, statul de drept, separația și echilibrul puterilor, libertatea, pluralismul și domnia legii au devenit, cum spuneam, reflexe naturale într-o societate care își extrage forța din aceste valori și principii. Repet că, pentru mine, experiența dumneavoastră, a celor care trăiți de mai multă sau mai puțină vreme în Statele Unite, este în acest sens cât se poate de valoroasă.
Îmi doresc ca România să devină un exemplu de democrație și de funcționare corectă a instituțiilor publice, de care să fiți mândri. Cu cât vom întări mai mult instituțiile și mecanismele democratice, cu atât va crește prestigiul României în lume. Iar voi puteți să fiți o parte însemnată a acestei transformări.
Doamnelor și domnilor,
Am lansat odată cu începerea noului an școlar provocarea unei ample consultări pe tema educației în România. La aceasta sunt chemați să participe și românii din afara granițelor, cu experiența sau expertiza pe care au acumulat-o intrând în contact cu sistemele de educație din alte state. Comunitatea românească din Statele Unite are în rândurile sale personalități ale lumii academice și culturale, dar și mulți tineri valoroși, studenți și absolvenți de mari universități, pe care îi încurajez să se implice în acest demers.
De cealaltă parte, atunci când vine vorba de ceea ce pot sau trebuie să facă autoritățile din țară pentru românii din afară, facilitarea procesului de recunoaștere a diplomelor obținute în străinătate și de echivalare a studiilor nu ar trebui să mai întârzie. Într-o societate care apreciază și respectă valoarea și performanța, acesta nu are voie să fie un impediment în calea întoarcerii în țară a celor care au studiat în afara granițelor. 
În altă ordine de idei, dar tot în direcția acțiunilor din țară care îi privesc deopotrivă pe cei din afară, sunt preocupat de calitatea legilor din România și de efectele lor. Știu că una dintre îngrijorările celor care doresc să investească în România, fie că vorbim de investitori străini, fie de români din afara granițelor care vor să dezvolte afaceri în țară, este lipsa de predictibilitate a legislației, care creează neîncredere și incertitudine. O economie competitivă, care nu stă nici sub presiunea corupției, nici a schimbării repetate a regulilor jocului, va deveni una mai atractivă și mai deschisă. Am vorbit răspicat despre aceste lucruri de la tribuna Parlamentului, iar schimbarea acestei stări de fapt este unul din obiectivele mele pe termen lung. 
Doamnelor și domnilor,
Nu în ultimul rând, cred că statul român trebuie să aibă grijă de cetățenii săi oriunde s-ar afla ei, oferindu-le sprijin diplomatic, asistență, servicii consulare de calitate. 
În același timp, are datoria de a le asigura și proteja drepturile și libertățile, de a fi în serviciul lor, de a-i sprijini în a-și păstra identitatea, tradițiile și cultura, dar și de a-i privi ca parteneri. Așa cum am subliniat cu fiecare ocazie, toate acestea sunt, cred eu, condiția și expresia unei Românii puternice în Europa și în lume. 
În acest context, votul prin corespondență este un proiect la care țin în mod special, nu din rațiuni politice, ci tocmai ca exemplu al unei relații corecte între stat și cetățean în garantarea unui drept fundamental, a dreptului la vot. Asigurarea cadrului legal și a condițiilor necesare pentru ca în 2016 românii din străinătate să poată vota, pentru prima dată, prin corespondență va fi o dovadă de maturizare a clasei politice românești.
Transformările profunde într-o societate sau într-un sistem nu sunt ușoare. De fiecare dată, dorința și nevoia de schimbare vor avea de înfruntat rezistența, inerția, obișnuința cu vechile practici sau scepticismul. Și tot de atâtea ori va trebui să ne reamintim ce este cu adevărat important și ce fel de viitor vrem să avem.
Vă admir curajul, ați răzbit și v-ați făcut un loc aici, departe de casă. Contez așadar pe voi să fiți partenerii tuturor românilor dornici de transformare, care cred că este posibilă și în România o politică mai curată și o economie mai performantă, pe măsura talentului și potențialului nostru.
Peste tot pe unde am întâlnit români în afara granițelor i-am încurajat să fie solidari și uniți, pentru că asta îi face puternici și respectați. Vă adresez și dumneavoastră același îndemn și vă mulțumesc pentru că ne reprezentați aici, în Statele Unite, și pentru că purtați România în minte și în suflet! Vă mulțumesc!


Domnule Președinte,Domnule Secretar General,Excelențe,Doamnelor și domnilor,
Îmi face o deosebită plăcere să particip la Summitul Națiunilor Unite care tocmai a adoptat documentul programatic „Transformarea lumii noastre: Agenda 2030 pentru dezvoltare durabilă”, în acest an în care comunitatea internațională aniversează 70 de ani de la crearea Națiunilor Unite. 
Obiectivul noii Agende este să eradicheze sărăcia în toate formele sale și să asigure o dezvoltare durabilă în cele trei dimensiuni proprii, de manieră echilibrată și integrată. Cele 17 Obiective de Dezvoltare Durabilă și 169 de scopuri confirmă complexitatea Agendei noastre. Efortul pe care îl vom face în următorii 15 ani va demonstra că noi, toate statele membre ONU, ne-am angajat ferm să împlinim ambițioasa și nobila aspirație de a elibera oamenii de flagelul sărăciei. 
Este datorită noastră comună să identificăm soluțiile adecvate pentru aceasta, într-o epocă în care știința și tehnologia sunt bunuri deplin dezvoltate, cu un potențial remarcabil de susținere a creșterii economice. Trebuie să fim conștienți că măsurile care vizează eradicarea sărăciei nu reprezintă doar un angajament moral, ci și mijloace de promovare a păcii și a securității internaționale. 
Pacea internațională și securitatea – obiective majore ale Națiunilor Unite – nu pot fi promovate fără a ne îndrepta atenția, în mod deosebit, asupra dezvoltării. Trebuie să abordăm rădăcinile conflictelor, care includ sărăcia, lipsa de speranță, disperarea și excluziunea socială. Sărăcia ar putea duce la disperare și frustrare, ceea ce s-ar putea transforma în sămânța extremismului și a violenței. În același timp, pacea si securitatea – fie că se situează la nivel internațional, fie că reprezintă o chestiune națională – constituie premise majore pentru dezvoltarea durabilă. 
După cum am putut observa în ultimele luni, sute de mii de oameni au fugit din calea războiului, în căutarea unei vieți mai bune, intrând în Europa, deseori prin mijloace riscante. Acest flux din ce în ce mai mare de migranți din Orientul Mijlociu și Africa a determinat țările europene să depună eforturi masive pentru a face față unui dezastru umanitar de proporții masive. 
Ne confruntăm cu o criză complexă. Este vorba de aspecte umanitare, de o criză a protejării granițelor, de o criză a integrării și de o criză financiară. Dacă nu găsim cele mai adecvate mijloace de a le soluționa pe fiecare dintre ele, fiecare val de migrație îl va depăși pe cel anterior. Orice națiune are obligația de a salva oameni, de a-i susține și de a-i proteja. 
Doamnelor și domnilor,
Noua Agendă depășește cu mult Obiectivele de Dezvoltare ale Mileniului, menținând teme precum eradicarea sărăciei, educația și sănătatea și abordând noi teme precum societățile pașnice și incluzive. Ea are un caracter universal, menține echilibrul între obiectivele economice, sociale și de mediu, abordează mijloacele importante de implementare și susține parteneriatul global în implementarea sa. 
Toate țările trebuie să se asigure că politicile adecvate sunt pregătite pentru implementarea Agendei. Țările trebuie să promoveze instituții efective și incluzive și să creeze politici bazate pe statul de drept, drepturile omului, drepturile femeii, egalitatea de gen și capacitarea femeilor.
Dreptul național de proprietate și responsabilitatea sunt esențiale pentru implementarea acestei Agende inclusiv prin angajamente, precum și prin instrumente cum ar fi strategiile de dezvoltare durabilă. Fiecare țară are responsabilitatea principală în privința propriei dezvoltări. 
Susținem pe deplin ideea că noua Agendă trebuie să fie implementată de către instituțiile locale, răspunzând direct nevoilor cetățenilor. Nevoile, interesele și grijile acestora trebuie să fie soluționate atunci când vor fi definite strategiile de dezvoltare locală și națională. 
În cazul României, vom revizui Strategia Națională de Dezvoltare Durabilă, pentru a integra noile Obiective de Dezvoltare. Excluziunea socială este identificată ca o provocare majoră la adresa implementării Obiectivelor de Dezvoltare Durabilă. În Strategia românească revizuită, se va pune accentul pe susținerea incluziunii persoanelor cu dizabilități, a tinerilor și a femeilor, în politicile de dezvoltare. Eradicarea sărăciei reclamă oportunități decente de angajare, iar prevenirea și evitarea excluziunii sociale necesită politici de coeziune socială.
Suntem pregătiți să luăm parte la procesul de revizuire și de monitorizare ale implementării noi Agende, pentru a împărtăși din experiența noastră cu alte State Membre și a învăța din lecțiile și rezultatele pozitive ale acestui proces. Vă mulțumesc!


Domnule Secretar General, Domnule Președinte,
Permiteți-mi să încep prin a vă felicita pentru convocarea acestei reuniuni dedicate egalității de gen și capacitării femeilor, în acest important context al celei de a 20-a aniversări a Celei de a Patra Conferințe Mondiale privind Femeile, organizate la Beijing. 
Domnule Secretar General, Domnule Președinte,Excelențe,Doamnelor și domnilor,
Nediscriminarea, inclusiv cea privind criteriile de gen, este una dintre cele mai importante valori ale oricărei societăți moderne, deoarece egalitatea dintre femei și bărbați nu este doar o chestiune de drepturi ale omului, ci și o condiție prealabilă pentru justiție socială, dezvoltare și pace. 
Adoptarea, în 1995, a Declarației și a Platformei de Acțiune de la Beijing, în timpul celei de a Patra Conferințe Mondiale privind Femeile, a fost unul dintre cei mai importanți pași în dezvoltarea unei strategii pe termen lung bazată pe o voință politică autentică și pe angajamentul statelor de a progresa pe calea asigurării egalității de gen. 
Doamnelor și domnilor,
Aș dori să profit de această ocazie pentru a vă asigura că România susține egalitatea de gen și va continua sa fie pe deplin angajată în protejarea și promovarea tuturor drepturilor femeilor, precum și în implementarea instrumentelor juridice internaționale, precum Platforma de Acțiune de la Beijing, Convenția de la Istanbul sau Rezoluția Consiliului de Securitate al ONU 1325. 
Doamnelor și domnilor,
Mișcarea de solidaritate la nivel internațional privind egalitatea de gen a fost mai mult decât necesară și aș dori să felicit călduros UN Women pentru inițiativa de a lansa Campania HeForShe. Această campanie a fost lansată și în România și constat cu entuziasm că peste 3000 de români au semnat deja petiția. 
În ceea ce mă privește, sunt angajat personal, în cadrul Inițiativei IMPACT 30, în lansarea unui nou sistem integrat care să urmărească, să raporteze și să prevină toate formele de violență; în crearea unei noi profesii – expertul în egalitatea de gen – în întreaga Românie, precum și în dezvoltarea și implementarea programelor care să angajeze fetele și băieții în viața politică, socială și economică, pentru a crea următoarea generație de lideri. 
Doamnelor și domnilor,
Sunt foarte bucuros și, recunosc, mândru că UN Women a ales o tânără din România să vorbească în deschiderea acestei sesiuni, ca reprezentant al următoarei generații de lideri. Acest lucru îmi dă prilejul să subliniez încă o dată angajamentul țării mele și al meu pentru promovarea egalității de gen.
Vă mulțumesc pentru atenție!


Onorabil Președinte, Domnule Secretar General,Excelențe, Doamnelor și domnilor,
Delegația mea dorește să vă felicite, onorabil Președinte, pentru asumarea înaltei poziții de Președinte al acestei importante sesiuni. Am găsit inspirație în tema “ONU la a 70-a aniversare: un nou angajament pentru acțiune”. Permiteți-mi să exprim, de asemenea, aprecierea noastră pentru Danemarca, un exemplu de devotament autentic față de munca organizației noastre și unul dintre puținii săi membri ce respectă vechiul angajament în privința alocării de 0.7% din PIB pentru Asistență Socială pentru Dezvoltare. 
Cea de a 70-a aniversare a Națiunilor Unite este o ocazie în plus de a reflecta în mod lucid la lecțiile învățate și la viitorul organizației noastre. Am fost martorii unui proiect vizionar născut din cenușa unei teribile tragedii, cu scopul înălțător de a salva generațiile viitoare de flagelul războiului. 
Am fost martorii unei agende viabile care s-a extins în mod permanent către noi arii de cooperare, în interiorul și dincolo de principalii săi piloni: pace și securitate, dezvoltare și drepturi ale omului. Am observat eforturile continue ale organizației și ale Statelor Membre de a se adapta la noi provocări și schimbări majore în paradigma relațiilor internaționale. 
Drept consecință, Națiunile Unite și-au asumat în mod constant noi mandate, astfel ajungând la un nivel de complexitate fără precedent. Desigur, Națiunile Unite nu reprezintă un panaceu pentru toate relele umanității. Istoria sa marchează suișuri și coborâșuri, succese și eșecuri. În același timp, cu toții știm că mărirea numărului și intensitatea misiunilor care i-au fost încredințate nu au fost echivalate de resursele necesare pentru îndeplinirea tuturor obiectivelor sale. A devenit o practică obișnuită să le ceri Națiunilor Unite să facă mai mult, cu mai puține resurse.
Totuși, după 70 de ani în care a fost supusă tuturor încercărilor, Carta Organizației Națiunilor Unite s-a dovedit a fi un document vizionar care a trecut testul istoriei. Carta a fost redactată ca un corp solid de principii și norme de conduită internațională. A fost concepută într-o manieră inteligentă, care a permis suficientă flexibilitate în crearea de căi și mijloace autentice de a face față situațiilor din ce în ce mai complexe. Națiunile Unite și-au consolidat în mod constant vocația și legitimitatea universale. Ele au creat și promovat un impresionant corp de legi de drept internațional care abordează aproape toate domeniile de cooperare internațională. 
A fost, probabil, uneori convenabil pentru unele State Membre sau alte părți interesate să arate eșecurile organizației. Trebuie să facem un efort mai intens de a cântări magnitudinea activității de prevenție desfășurată de către organizație. Prevenția fiind, desigur, mult mai dificil de măsurat, am avut tendința de a îi subestima importanța printre realizările Națiunilor Unite. 
În aceeași ordine de idei, merită amintit faptul că Națiunile Unite nu reprezintă o organizație apărută din senin și nici o entitate independentă sau care se autoguvernează. 
Națiunile Unite suntem noi înșine, Statele Membre. Noi ne hrănim cu încrederea și resursele pe care le investim în organizație. 
România se află printre acele țări care au avut și au încredere, și au susținut și susțin necondiționat Națiunile Unite. 2015 este un an special pentru țara mea, deoarece aniversăm 60 de ani de la aderarea României. Națiunile Unite au ajutat România în diferite moduri, în diferite perioade din era ce a urmat Celui de al Doilea Război Mondial. La început, în ciuda și împotriva faptului că a făcut pare din grupurile monolitice de țări fost comuniste, Romania a găsit, aici, la ONU, cadrul propice pentru a-și afirma independența națională și a-și face prieteni și parteneri în întreaga lume. Mai târziu, Națiunile Unite i-au furnizat țării mele ocazia de a intra în dezbateri și acțiuni privind chestiuni globale, în dialog și cooperare pe toate continentele. 
În urma Războiului Rece, Națiunile Unite s-au angajat activ în susținerea României de-a lungul dificilelor sale transformări economice și al tranziției sale către democrație. Fondurile și programele Națiunilor Unite au asistat România când aceasta s-a confruntat cu probleme sociale legate de copii, populație, sănătate, mediu și multe altele. Permiteți-mi să mulțumesc UNDP (Programul Naţiunilor Unite pentru Dezvoltare) pentru prezența sa de 45 de ani în țara mea. 
Cea de-a 60-a aniversare a noastră ne-a permis să aruncăm o privire retrospectivă. România este o țară cu o putere economică limitată. Totuși, ne mândrim cu faptul că am contribuit semnificativ la țelurile Națiunilor Unite, în decursul celor șase decenii in calitate de membru. Esența acestor contribuții a fost încrederea în diplomația multilaterală și în statul de drept, precum și prioritatea mijloacelor pașnice în detrimentul folosirii forței în realizarea intereselor naționale. 
România s-a aflat deseori în prima linie a marilor campanii desfășurate de către Națiunile Unite. Aș sublinia doar câteva dintre aceste teme care au reprezentat subiectul unor inițiative luate de România la Adunarea Generală, la Consiliul de Securitate sau la organismele din domeniul drepturilor omului:
Controlul armelor și dezarmarea; Relațiile bune cu statele vecine; Rolul științei și al tehnologiei în dezvoltare; Un rol mai eficient și mai influent al tinerilor; O cooperare sporită între Națiunile Unite și organizațiile regionale și acorduri; Promovarea și consolidarea democrației.
Din 1991, România participă cu trupe la operații de menținere a păcii pe toate continentele, din Angola până în Cambodgia, din Somalia până în Haiti, din fosta Iugoslavie până în Rwanda. Mai mult, România găzduiește Centrul de Excelență pentru Protecție și Securitate, care contribuie la pregătirea categoriilor speciale ale forțelor de menținere a păcii ONU. 
Începând cu 2008, România face parte dintr-una dintre cele mai novatoare formule de protecție a refugiaților, fiind gazda primului Centru de Tranzit de Urgență din Timişoara, ca urmare a acordului cu UNHCR (Înaltul Comisariat pentru Refugiaţi al Naţiunilor Unite) și Organizația Internațională pentru Migrație. 
După aproape două decenii in calitate de beneficiar, România a devenit ea însăși furnizor al Asistenţei oficiale pentru dezvoltare pentru tarile din vecinătatea noastră și nu numai. 
Onorabil Președinte,
La cea de a 70-a aniversare, Națiunile Unite nu trebuie să demonstreze legitimitatea acțiunilor sale. Lucrul de care are nevoie organizația este o capacitate și o disponibilitate consolidate de a acționa și de a dinamiza voința politică pentru a fi capabilă să își întărească și mai mult rolul în menținerea păcii internaționale și a securității și în livrarea de bunuri publice globale. Acest rol este supus unui test intensiv, în aceste zile. 
Națiunile Unite sunt invitate, împreună cu organizațiile regionale și statele individuale, să își asume noi angajamente în lupta împotriva terorismului în toate manifestările sale, fie că sunt crime pline de lașitate împotriva oamenilor nevinovați, distrugerea barbară a patrimoniului cultural comun al umanității, sau forma odioasă și fără precedent dezvoltată de așa-numitul ISIS/Da’esh ale cărui acțiuni constituie evidente violări ale dreptului internațional și ale drepturilor omului pe care ne străduim atât de mult să le susținem. 
În această etapă, permiteți-mi să reiterez susținerea României pentru inițiativa Franței și a Mexicului de a propune un acord colectiv și voluntar între membrii permanenți ai Consiliului de Securitate cu privire la non-folosirea dreptului de veto atunci când este nevoie de acțiuni pentru a preveni sau a încheia situații de atrocități în masă și crime de război la scară mare. 
La zece ani de la aprobarea responsabilității de a proteja, trebuie să continuăm să o susținem, identificând căile ideale de a o înțelege, de a o implementa și de a o operaționaliza. 
Valurile de migrație din prezent reprezintă doar una dintre consecințele îngrijorătoare ale conflictelor interne și internaționale din Orientul Mijlociu și arealul de la sudul Mediteranei. Acest fenomen reclamă nu doar reacții la nevoile umanitare imediate ale refugiaților. Națiunile Unite trebuie să rezolve, de manieră realistă și energică, principalele cauzele ale migrației. Trebuie să oprim distrugerea structurii sociale a societăților afectate de conflict și să ajutăm populațiile să scape de sărăcie extremă, pe tineri să își redobândească speranța într-un viitor mai bun și pe toții oamenii să își reconstruiască demnitatea. Prin intermediul Asistenţei Oficiale pentru Dezvoltare, ONU trebuie să joace un rol mult mai puternic în această privință. Pentru ca acest lucru să fie posibil, este, probabil, necesară o reformă profundă a Asistenţei Oficiale pentru Dezvoltare. 
Națiunile Unite trebuie să fie mai puțin tolerante în privința conflictelor prelungite din regiunea Transnistria a Republicii Moldova, Georgia și Nagorno-Karabah. 
Orice status quo în situații contrare dreptului internațional sunt întotdeauna fragile și pot conduce la izbucniri ocazionale ale violenței. 
De asemenea, lipsa de acțiune în astfel de situații dă naștere impresiei eronate că obținerile ilegale de teritoriu, în detrimentul statelor suverane și independente, sunt posibile și tolerate. Este cazul situației din Ucraina, în privința căreia Națiunile Unite și Consiliul de Securitate, în special, nu au luat măsurile de acțiune care sunt preconizate în conformitate cu Carta ONU. Îndemnăm toate statele membre ale Consiliului de Securitate să acționeze responsabil și să decidă în interesul păcii și al securității internaționale și în conformitate cu dreptul internațional în soluționarea situației din Ucraina. 
România salută cu entuziasm acordul privind dosarul nuclear iranian. Acest fapt demonstrează că nimic nu este imposibil dacă există voință politică autentică și dacă lideri vizionari se angajează în acțiuni ambițioase. Apreciem rolul definit de pricepere și sârguință al Agenţiei Internaţionale pentru Energie Atomică. 
Succesul în rezolvarea acestei probleme de lungă durată demonstrează încă o dată virtuțile diplomației și ale negocierilor purtate cu bună credință și răbdare, susținute de cunoștințele acumulate în cadrul sistemului ONU. Sperăm să vedem și alte beneficii care derivă din acord, în contextul mai amplu al procesului de pace din Orientul Mijlociu. 
Aș dori să îi îndemn pe toți membrii Națiunilor Unite să nu rateze ocazia de a semna un nou și ambițios acord cu caracter obligatoriu, ca reacție la schimbările climatice. Momentul este încă propice, în vederea angajamentelor Uniunii Europene, precum și a activismului masiv al societății civile. Este de așteptat ca și alți factori majori care contribuie la încălzirea globală să urmeze exemplul Uniunii Europene. Oameni din toată lumea, în special cei din micile țări insulare, a căror existență fizică este amenințată, așteaptă noi angajamente, înainte de a fi prea târziu. 
Onorabil Președinte,
Dincolo de configurația geografică și tematică a diplomației Națiunilor Unite, credem că elementele fundamentale ale organizației noastre sunt însoțite de codificarea și dezvoltarea progresivă ale dreptului internațional. Opinia României este că dreptul internațional și justiția internațională sunt valori fundamentale pentru umanitate. Nu trebuie să încetăm niciodată să acționăm pentru reafirmarea și consolidarea principiilor de drept internațional – reper constant al societății noastre alcătuite din națiuni. 
Cea de a 60-a aniversare a aderării României la Națiunile Unite a marcat un pas important în privința angajamentului nostru privind justiția internațională: România a devenit al 72-lea Stat Membru care a acceptat jurisdicția obligatorie a Curții Internaționale de Justiție. Declarația, prezentată Secretarului General pe 23 iunie 2015, este o continuare a tradiției interbelice a țării mele de a-și desfășura relațiile internaționale în deplină conformitate cu dreptul internațional. 
Consolidarea justitiei internaționale și nevoia de a pune capăt impunității ar trebui să determine o abordare juridică consolidată cu privire la terorismul internațional. Terorismul reprezintă gradul cel mai înalt de crime împotriva indivizilor și a societăților. În opinia României, comunitatea internațională trebuie să facă mai mult pentru a combate terorismul cu instrumente juridice care includ dreptul penal internațional.
Luând în considerare acest obiectiv, România și Spania au determinat un proces de reflecție privind posibila înființare a unei Curți Internaționale pentru Crimele Terorismului. 
Suntem pe deplin conștienți de dificultățile conceptuale și operaționale ale unei asemenea întreprinderi. Totuși, valorile care susțin această reflecție ce vizează consolidarea statului de drept în efortul nostru antiterorist multilateral, au șanse să genereze noi idei pentru dezvoltarea de instrumente juridice. Credem că acest proces de reflecție își are propriul merit, deoarece va alimenta dezbaterea privind consolidarea valorilor justiției și ale dreptului internațional. Aș profita de această oportunitate pentru a invita toate delegațiile interesate să se angajeze cu bună credință în discuțiile privind implementarea acestor valori în lupta împotriva terorismului. Vă mulțumesc, onorabil Președinte! Mulțumesc delegaților!


Mulţumesc domnule Rector al Universității București,Domnule Ministru, Domnule Președinte al Senatului,Doamnelor și domnilor profesori și studenți,Stimați invitați,
Începutul anului universitar ne regăsește pe fiecare dintre noi în ipostaze diferite, dar cu preocupări comune. Pentru studenți, fie că sunt la debutul sau la finele parcursului universitar, începe un nou an de studiu, descoperire și creștere. Pentru profesori și comunitatea academică acest moment marchează întâlnirea cu următoarea generație de tineri, cu noi provocări și experiențe. 
Pentru autorități ar trebui să fie un moment de reflecție și analiză asupra sistemului universitar. Iar pentru mine, ca Președinte, dincolo de bucuria de a fi alături de dumneavoastră, este ocazia perfectă pentru a aduce din nou în discuție tema Educației în România.
Este o onoare să mă aflu cu această ocazie la Universitatea București, o instituție emblematică și de tradiție a învățământului superior românesc, de pe băncile căreia au ieșit mii de specialiști și profesori, în zeci de domenii.
Spun că în ciuda ipostazelor diferite avem preocupări comune, pentru că, fără doar și poate, fiecare dintre cei de față recunoaștem rolul universității pentru dezvoltarea unei societăți. Oricât de diferite ar fi opiniile noastre despre educație și reformarea ei, nu mă îndoiesc că, în mod fundamental și principial, ne dorim același lucru: un învățământ superior românesc performant, care produce elite, care câștigă apreciere internațională, care formează caractere și promovează valori.
Doamnelor și domnilor,
Consultarea pe care am lansat-o recent pe tema Educației nu se poate desfășura fără contribuția, expertiza și autoritatea universităților. Dezbaterea asupra Educației este deopotrivă o dezbatere cu și despre mediul universitar, fără, însă, a se limita la acesta. Ea se cuvine începută cu câteva întrebări și teme particulare. Prima este cum punem în valoare, prin intermediul universităților, întregul potențial al poporului român și al fiecărui individ, indiferent unde s-a născut și a crescut, indiferent dacă trăiește în mediul urban, rural sau în afara granițelor, indiferent cât de bogați sau de săraci sunt părinții săi.
A doua temă privește rolul universităților în creșterea economică. A gândi pe termen lung un sistem care oferă absolvenților oportunități de angajare nu este doar o chestiune economică și cu atât mai puțin una exclusiv personală, ci ține chiar de securitatea națională. Educația de calitate, conectată la piața muncii, creșterea economică și dezvoltarea unei societăți sunt fațetele aceluiași întreg și se condiționează reciproc. 
Dialogul mediului universitar cu angajatorii români și străini a încetat să fie o simplă opțiune punctuală și a devenit o necesitate, dacă ne dorim o educație și o economie performante. Specializarea inteligentă, transferul tehnologic, inovarea și antreprenoriatul fac economia de succes și societatea prosperă. 
În al treilea rând, trebuie să ne aplecăm asupra dimensiunii sociale a universităților și capacității acestora de a genera idei și soluții pe teme de interes social. Am mari așteptări de la comunitatea academică și științifică în a participa activ și creativ la dezbateri publice care pot modela societatea, care pot transforma sistemele publice, care pot reduce inechitățile sociale și care, nu în ultimă instanță, pot profila România în plan internațional.

În fine, o altă întrebare este cum răspund universitățile provocărilor secolului XXI sub aspectul performanței, cercetării științifice, dar și fluxului internațional de schimburi academice. Universitățile noastre pot lua ce este mai bun din fenomenul globalizării, își pot folosi atuurile pentru a aduce diversitate și excelență în corpul studențesc și profesoral. 
Sistemul universitar românesc poate deveni un pol pentru studenți din întreaga lume și își poate reînnoi forța de atracție. Aceste imperative sunt cu atât mai semnificative cu cât criza demografică ne obligă să fructificăm mai bine întregul potenţial al României. 
Doamnelor și domnilor,
Reformarea unui sistem se poate face doar prin dialog autentic cu cei interesați și afectați, cu toți cei care au un cuvânt de spus. Altfel este condamnată din start la eșec. O viziune pe termen lung trebuie să țină cont de realități și să anticipeze consecințe. Altfel, ce facem azi, desfacem mâine, ce construiește un guvern, distruge următorul, ce aprobă un Parlament înainte de alegeri, modifică alt Parlament imediat după. 
Am avut de curând o Lege a Educației făcută fără un asemenea dialog, iar consecințele se resimt până astăzi. A fost nevoie de modificarea ei ulterioară pentru ca mii de cadre universitare să nu fie obligate să părăsească sistemul. 
Dacă vrem o Educație de calitate va trebui să-i asigurăm o legislație de calitate, care nu se face în funcție de interese personale sau calcule politice, care nu se modifică o dată pe săptămână și care nu cade pradă populismului.
Doamnelor și domnilor,
Când discutăm despre cum ne dorim să arate Educația în următoarele decenii, trebuie să pornim de la valorile și principiile după care se vor forma și dezvolta generațiile viitoare. Din acest punct de vedere, universitățile sunt un spațiu privilegiat, cu misiunea de desăvârșire a potențialului intelectual al tinerilor. Iar aceasta nu poate fi îndeplinită decât cu integritate şi transparenţă în lumea academică. Universitățile trebuie să fie astfel un simbol al respectării unor principii etice și al preocupării pentru binele public. Instituția dumneavoastră, Universitatea București, și-a asumat cu seriozitate și consecvență acest rol și, pentru toate acestea, vă asigur de sprijinul meu în demersurile dumneavoastră viitoare!
De asemenea, cred că, pentru a-și duce la bun sfârșit misiunea, universitățile românești trebuie să fie susținute public, răsplătindu-le performanța în educație și cercetare, în conectarea internațională și implicarea regională, în fructificarea potențialului uman printr-o pregătire de calitate. Mă angajez să fiu un aliat al dumneavoastră, pentru o mai mare responsabilitate publică și integritate în învățământul superior românesc!
Dragi profesori și studenți,
În încheiere, de Ziua Internațională a Educației, vă urez un an academic excepțional, asigurându-vă de respectul și sprijinul meu în eforturile pe care le faceți! Vă mulţumesc!


Domnule Ministru,Stimaţi parlamentari,Stimaţi invitaţi,Doamnelor şi domnilor,
Sunt deja câțiva ani buni de când auzim, din ce în ce mai des și mai alarmant, că «ne pleacă medicii și personalul medical». Mii de cadre medicale, doctori, asistenți, proaspăt absolvenți sau deja cu experiență la patul bolnavilor își caută un viitor mai bun în străinătate. O confirmă cifrele și o știe toată lumea - autoritățile, pacienții, o societate întreagă. Iar în recunoașterea acestei realități se amestecă, la fel de des, îngrijorarea și neputința. 
Autoritățile responsabile, și îmi pare rău că trebuie s-o spun, asistă aproape resemnate la acest fenomen. De la an la an se promit măriri de salarii, care să țină medicii acasă. Și tot de la an la an se cheltuiesc din ce în ce mai mulți bani, dar în mod ineficient. Ne învârtim într-un cerc vicios în care se îmbină nefericit lipsa fondurilor, a perspectivelor și, aș adăuga, a curajului de a asuma responsabilități. 
Plecarea personalului medical dezvăluie vulnerabilitățile sistemului sanitar, care nu țin doar de modul în care sunt cheltuiți banii publici, și așa puțini, ci și de schimbările frecvente de legislație, de organizare și management sau de soluții parțiale și conjuncturale la probleme cronice. Sistemul sanitar ne arată, de fapt, o realitate cu multiple fațete și cu adevăruri diferite.
În acest context doresc să salut inițiativa acestei dezbateri și să le mulțumesc organizatorilor - Biroul pentru România al Organizaţiei Mondiale a Sănătăţii, Organizaţia Internaţională pentru Migraţie şi Centrul pentru Politici şi Servicii de Sănătate. 
Găzduim acest eveniment la Palatul Cotroceni nu numai ca un gest simbolic, ci şi cu încrederea că asemenea inițiative, continuate într-un demers mai amplu, pot să conducă și la soluții.
Doamnelor și domnilor,
Ca Președinte sunt preocupat de cum arată sistemul sanitar în ansamblul său și de pilonii pe care se fundamentează. Dacă aceștia nu sunt suficient de puternici, orice soluție sau măsură, oricât de bine intenționată, își va arăta inevitabil limitele.
În primul rând, cred că avem nevoie de un sistem sanitar fără corupție - mare sau mică, la orice nivel și de orice fel. Pur și simplu fără corupție. Un sistem cu reguli clare, care nici nu justifică, dar nici nu încurajează corupția.
În al doilea rând, avem nevoie de un sistem care răsplătește valoarea, inclusiv sau mai ales material și stimulează performanța, fie că vorbim de medicii de renume care au salvat sute și sute de vieți, fie de tinerii studenți sau rezidenți care se dedică acestei meserii nobile.
Acestea sunt două fațete ale aceleiași probleme. Dacă vrem un sistem sanitar bun, avem nevoie de personal medical bine pregătit și bine plătit, de la care pacienții au dreptul, la rândul lor, să ceară corectitudine, integritate și servicii de calitate.
În fine, cele de mai sus vor putea conduce la reclădirea încrederii și respectului: de la pacienți la medici, de la medici la pacienți, de la autorități în raport și cu unii și cu alţii. 
Doamnelor și domnilor,
Să ne uităm mai limpede cum stau de fapt lucrurile. Statul român investește în educația și pregătirea studenților la medicină, dar apoi nu le oferă perspective atractive pentru a-și continua cariera în țară. Tinerii, proaspăt ieșiți din programele de rezidențiat, sunt confruntați cu riscul șomajului, deși România duce lipsă de personal medical în comparație cu nevoile, mai ales pe anumite specialități. Sunt paradoxurile unui sistem fracturat, care se autoalimentează în absența unei acțiuni coordonate și coerente.
Dumneavoastră, celor de aici, experți, medici, reprezentanți ai autorităților cu atribuții directe în domeniu, vă revine misiunea să gândiți politicile concrete care privesc resursa umană în sănătate, ieșirea din neputință și depășirea acestor paradoxuri. Ştiu că aveţi un set de propuneri și îmi doresc ca ele să fie un prim pas în rezolvarea acestor probleme. Este nevoie, așa cum am mai spus, de curaj pentru a transforma sistemul sanitar și pentru a opri exodul personalului medical.
Aici, la Palatul Cotroceni, veți găsi mereu o platformă de dialog și mediere. Iar din partea mea veți găsi implicare, pentru că nu putem construi societatea prosperă și puternică pe care ne-o dorim fără un sistem sanitar performant. Și veți mai găsi din partea mea fermitate în a spune lucrurilor pe nume. 
Se pot promite, de către unii și alții, salarii mai mari în sănătate de mâine, dar fără alte premise ele nu îi vor opri neapărat pe medici să plece. 
Fără infrastructură sanitară, fără management corect și eficient al banilor publici, fără respect pentru cei cu experiență și fără oportunități pentru tinerii medici și asistenți, 20% sau 50% în plus nu vor rezolva problema. Poate o vor tempera pe moment, dar cu siguranță nu o vor rezolva pe termen lung. Cred că va trebui gândit un complex de factori și măsuri, pe toate componentele de mai sus, într-o planificare riguroasă pe etape, dar pornind de la un obiectiv pe termen lung. Iar dacă în urma unui asemenea demers o parte dintre medicii plecați se vor întoarce în România, aducând cu ei cunoștințe, experiență, capital, ar fi un mare câștig pentru întreaga societate.
Vă mulțumesc pentru inițiativă, pentru participare și vă doresc mult succes!


Domnilor miniștri,Domnilor parlamentari,Doamnelor şi domnilor ambasadori,Dragi prieteni, dacă pot să mă exprim așa, 
Există zile în care istoria se scrie sub ochii noștri. Există momente care marchează nu doar destinele unor indivizi, ci ale unor națiuni. Și există evenimente care creează un nou viitor, nu doar pentru cei care le trăiesc, ci pentru generațiile ce vor urma. Reunificarea Germaniei, consfințită oficial la 3 octombrie 1990, la scurt timp după căderea Zidului Berlinului, a fost un asemenea eveniment.
A marcat triumful libertății și democrației asupra dictaturii, sfârșitul unei nedrepte și dureroase divizări și începutul reîntregirii europene. Zidul care a despărțit simbolic națiunea germană și Europa însăși s-a prăbușit, și odată cu el bariera politică ce a separat continentul nostru. Această experiență istorică trebuie să ne aducă mereu aminte, nouă și celor ce vor veni după noi, că teroarea și frica nu pot reprima aspirația spre libertate, că se pot pune granițe, dar nu se pot îngrădi conștiințe, că se pot ridica ziduri, dar nu se pot suprima identități. 
Îmi face o deosebită plăcere să mă aflu aici și să celebrez alături de dumneavoastră această zi, cu o simbolistică aparte atât pentru poporul german, cât şi pentru întreaga Europă.
Preocupați de provocările actuale pe care le traversează Europa, riscăm să uităm ori să trecem prea ușor cu vederea cât de mult s-a schimbat continentul nostru de la acel moment. Să nu facem această greșeală!
Să nu luăm ca pe un dat construcția europeană și succesele ei, democrația și prosperitatea! Ea s-a clădit cu efort timp de decenii, iar contribuția și rolul Germaniei la acestea sunt de netăgăduit. 
Doamnelor și domnilor,
Între România și Germania există o relaţie bilaterală privilegiată şi o cooperare foarte bună în multe domenii. Germania este unul dintre principalii noștri parteneri politici şi, de mai mulţi ani, principalul partener economic. Am apreciat sentimentul de deschidere și încredere din timpul vizitei mele la Berlin, în februarie, anul acesta.
Această relație merge însă dincolo de cele două capitale și de cele două state în sine. Este o legătură mult mai strânsă, care unește landuri, orașe și comunități locale, dar mai ales care aduce aproape oameni. Avem parteneriate solide la nivel local, relații formale care funcționează și mecanisme care le susțin. Dar mai presus de acestea, minoritatea germană din România, cetăţenii germani originari din România, ca şi românii care trăiesc în Germania fac legătura dintre noi cu adevărat profundă.
Conexiunile culturale și umane sunt adâncite de faptul că numeroși studenţi români aleg să studieze în Germania, iar multe universităţi germane au catedre de limba şi literatura română. 
Tuturor celor care ați contribuit la dezvoltarea relației dintre România și Germania, dintre români și germani, vă mulțumesc pentru implicare și efort. Faptul că recunoaștem și apreciem aceste lucruri nu înseamnă că trebuie să ne oprim aici. 
Există în continuare potențial și oportunități de valorificat în relațiile noastre dintre oameni, instituții și state. Suntem într-un moment prielnic și toate premisele sunt favorabile. Trebuie doar să știm să le fructificăm cu creativitate și perseverență.
Doamnelor și domnilor
Un capitol aparte în relația dintre Germania și România îl reprezintă cooperarea strânsă în interiorul Uniunii Europene şi al Alianţei Nord-Atlantice. 
Vecinătatea estică a Europei, spaţiul balcanic sau vecinătatea sudică a continentului sunt teme de interes în care ne regăsim în mod natural cu poziții similare, la fel ca și pe alte subiecte de pe agenda internaţională. Avem consultări permanente pentru a găsi soluții constructive şi durabile. 
La un sfert de secol de la debutul reunificării europene ne confruntăm cu numeroase provocări, interne şi externe, a căror gestionare pune la încercare mecanismele instituţionale ale Uniunii. 
Cred în capacitatea şi determinarea noastră comună nu doar de a lupta pentru prezervarea valorilor noastre și de a răspunde prompt și fără echivoc acelor voci care pun sub semnul întrebării înseşi sensul şi arhitectura Uniunii Europene, ci şi de a consolida Uniunea noastră şi rolul său de actor de prim rang la nivel global. Ne așteaptă așadar, în continuare, un drum comun, spre beneficiul ambelor țări și cetățenilor noștri, dar și al construcției europene. 
Tocmai de aceea, vă spun răspicat că îmi doresc să dăm și mai multă consistență relației dintre România și Germania, iar legăturile noastre să urce la un nou nivel, în sens politic, economic și cultural. Aceasta presupune să extindem dimensiunea dialogului nostru politic în cadrul Uniunii Europene și al NATO, să accelerăm schimburile economice și să dezvoltăm componenta culturală. Este un obiectiv pe care mi-l asum cu toată deschiderea.
În încheiere, în numele poporului român și al meu personal transmit cele mai calde felicitări și cele mai bune urări de fericire și prosperitate poporului german. 
Alles Gute zum Tag der Deutschen Einheit!


Domnule Președinte al Knesset-ului,Domnule Președinte al Camerei Deputaților, Domnilor miniștri,
Excelențele Voastre doamnelor și domnilor ambasadori, reprezentanţi ai Corpului Diplomatic,Domnule Președinte al Federației Comunităților Evreiești,Onorați reprezentanți ai asociațiilor pentru victimele Holocaustului,Domnule Director General al Institutului ”Elie Wiesel”,Doamnelor și domnilor,
Astăzi, cu prilejul Zilei Naționale de Comemorare a Holocaustului din România, aduc, în numele statului român și al națiunii mele, un pios omagiu tuturor victimelor acestei mari tragedii a secolului XX. Cu inima strânsă, dar cu mintea eliberată de prejudecățile unui trecut întunecat, îi amintim și îi omagiem pe toți cei care au căzut victime politicilor xenofobe, rasiste, antisemite și discriminatorii și îi onorăm pe supraviețuitori. 
Pășesc astăzi pe pietrele acestui impresionant Memorial pentru prima dată ca Președinte și sper ca viitorii șefi ai statului român să revină aici pentru a aminti tuturor că Holocaustul este unic și nu poate fi uitat.
Acest loc nu a fost ales întâmplător, ci în inima Bucureștiului și în preajma unei instituții publice. Menirea sa este tocmai de a sublinia faptul că drama evreilor și romilor s-a produs în mijlocul societății și de a accentua responsabilitatea statului român în acțiunile inumane săvârșite, pe criterii etnice și de rasă, în anii celui de-al doilea Război Mondial. În timpul comunismului, românilor li s-a ascuns însă această parte a istoriei recente. Ororile erau doar ale inamicilor, iar responsabilitatea cădea aproape întotdeauna în sarcina acestora. Am fost așadar obligați să învățăm o istorie nesinceră, nu să descoperim și să cunoaștem adevărul cu toate fațetele sale. 
În ultimul deceniu însă, România a ales să înfrunte irevocabil, cu luciditate și responsabilitate acest trecut dureros, să și-l asume, să îl discute și să îl înțeleagă. Este, cred, o formă de înțelepciune și de tărie, nu de slăbiciune. 
România este astăzi o țară care a făcut progrese foarte importante în domeniul recunoașterii și asumării Holocaustului. În consecință, avem pe lângă acest memorial și ziua legală comemorativă, cursuri consacrate, un manual dedicat pentru liceu, un institut specializat, iar documentele de arhivă privind genocidul evreiesc sunt la dispoziția tuturor celor interesați.
A fost un proces dificil, dar am arătat că ne-am însușit întru totul lecția trecutului. Am ales să fim vigilenți, să prevenim și să combatem orice formă incipientă de ură, discriminare și insultare a memoriei victimelor prin negarea sau minimalizarea genocidului evreiesc. Am ales cu responsabilitate să apărăm zi de zi libertățile civile, prin lege și prin apelul la justiție, nu doar prin carte. De aceea, vă pot asigura astăzi că în România nu mai sunt posibile asemenea fapte precum cele petrecute în acei ani tulburi.
Doamnelor și domnilor,
Pentru noi, Transnistria din vremea războiului este imaginea unui pământ îndepărtat, în care copii și bătrâni, femei și bărbați nevinovați au fost deportați și obligați să trăiască în ghetouri și lagăre. 
Înghețați pe câmpurile sterile, chinuiți de foame, epuizați de boli, hăituiți și persecutați ori secerați de gloanțe, zeci de mii de oameni au pierit aici, între 1941 și 1944, pentru unica vină de a fi fost evrei sau romi. 
La mai bine de șapte decenii de la acele vremuri tragice, suferința supraviețuitorilor nu se poate șterge, durerea nu se poate stinge, iar ceea ce au pierdut nu poate fi vreodată recuperat. Putem să facem însă altceva: să nu lăsăm memoria lor să dispară și să construim o lume mai bună, în care libertatea și demnitatea ființei umane sunt apărate și garantate fără rezerve. 
Acum, când mii de refugiați bat la porțile continentului nostru, tentațiile populismului și rasismului riscă să renască. Împreună cu statele Europei, avem datoria de a le respinge. Sunt convins că putem să depășim împreună această situație complicată și să facem față cu bine.
Doamnelor și domnilor,
Am spus încă de la început că unul dintre obiectivele mandatului meu în privința memoriei națiunii este să apăr amintirea victimelor Holocaustului. 
Sunt conștient că este un demers complex și de durată, dar sunt convins că rezultatele nu vor întârzia să apară. Orice forme de intoleranță, rasism, ură și discriminare reprezintă amenințări la adresa democrației. 
De aceea voi continua să apăr acele modele și acțiuni din societate care contribuie la promovarea responsabilității și toleranței, non-discriminării și respectului pentru demnitatea ființei umane. Cred cu tărie că acțiunea de asumare a trecutului trebuie transformată în politică publică și sprijin pe deplin înființarea unui Muzeu al Evreilor și al Holocaustului la București. 
Am anunțat recent lansarea unei largi consultări asupra educației și, în viitor, subliniez aici, aceasta va fi una din temele majore de dezbatere publică pe care le voi susține. 
Și în acest caz, al memoriei Holocaustului, educația are un rol fundamental pentru însușirea valorilor democratice. S-au făcut eforturi instituționale majore, dar există încă tineri care nu au nici un fel de cunoștințe despre Holocaust, despre ororile și erorile acelor ani, iar acest lucru trebuie îndreptat. 
Generațiile noi au datoria să înțeleagă și să recunoască tragedia Holocaustului și să acționeze cu demnitate în fața istoriei pentru ca asemenea atrocități să nu se mai repete niciodată.
În final, îmi exprim întreaga apreciere pentru activitatea Institutului Național pentru Studierea Holocaustului din România „Elie Wiesel”, care anul acesta împlinește zece ani de existență. 
După cum spuneam, România a făcut pași importanți în privința asumării și memorializării Holocaustului, iar faptul că reprezentanții atâtor autorități și organizații sunt împreună este un semn că solidaritatea în această direcție este una puternică și durabilă.
Fie ca amintirea victimelor să rămână veşnică în inimile noastre!
Vă mulțumesc!


Stimate domnule Ambasador,Stimați invitați, membri ai Inner Temple,Domnule Președinte al Camerei Deputaților,Domnule Președinte al Curții ConstituționaleDomnule Procuror General,Doamnă Judecător al Curții Europene a Drepturilor Omului,Doamnelor și domnilor miniștri și secretari de stat,
Excelențele Voastre doamnelor și domnilor ambasadori, reprezentanţi ai corpului diplomatic,Doamnelor și domnilor,
Îmi face o deosebită plăcere să mă aflu astăzi aici, la o conferință prilejuită de aniversarea a 800 de ani de la semnarea Magna Carta. Vă mulțumesc pentru invitație și felicit organizatorii pentru modul cu totul aparte în care marchează acest eveniment şi în România. Magna Carta face parte din acea categorie de documente care au avut un rol covârșitor în istoria omenirii. Este primul act constituțional cu o valoare excepțională, un document istoric simbol al patrimoniului juridic internaţional, al statului de drept, al libertăţilor şi drepturilor individuale de care ne bucurăm cu toții astăzi. Magna Carta a fost o sursă de inspirație pentru antrenarea statelor în asumarea, în baza unor legi scrise, a respectării drepturilor omului. Principiile enunțate în acest document se găsesc în Bill of Rights, în Constituția Statelor Unite ale Americii, în Declarația Universală a Drepturilor Omului, precum şi în declarațiile ulterioare cu privire la apărarea acestora. Magna Carta a marcat în istorie schimbarea de curs de la o mentalitate în care cuvintele şi jurămintele aveau o valoare simbolică la un angajament şi la asumarea unor responsabilităţi faţă de un set de valori.
Dar de ce ne aplecăm totuși cu atât de multă atenție şi interes asupra unui act scris acum opt secole? Carta este un document fundamental, în special prin indicațiile şi implicațiile sale, în materie de stat de drept, de libertăți și drepturi ale omului şi prin promovarea unui set de valori devenit universal, precum egalitatea în faţa legilor, indiferent de statut.
Doamnelor și domnilor,
Magna Carta este astăzi privită ca fundament al libertății și al democrației. La atâtea secole după semnarea sa, democrația are de înfruntat alte pericole și provocări, mai bine ascunse sub aparențe, dar care nu trebuie subestimate. Populismul, electoralismul, goana după imagine și înlocuirea acțiunii de substanță cu propaganda sunt printre cele mai nocive. Iar România ultimilor ani nu fost deloc lipsită de aceste tentații. Politica făcută de dragul câștigului electoral imediat și cu gândul doar la beneficiile de imagine, măsurile nefundamentate luate în prag de alegeri în speranța câtorva voturi în plus, promisiunile fără acoperire în scopul manipulării, propaganda goală de conținut fac democrația fragilă. Toate acestea o îndepărtează de menirea sa – reprezentarea cetățenilor și guvernarea în serviciul lor. 
De cealaltă parte, ce face astăzi o democrație puternică este participarea cetățenilor, comportamentul responsabil al actorilor politici și soliditatea instituțiilor și mecanismelor democratice. 
Participarea nu poate fi separată de garantarea dreptului la vot. Avem o guvernare care s-a dovedit incapabilă să asigure condițiile necesare pentru exercitarea acestuia de către toți cetățenii în țară și în străinătate. Absența unei legi a votului prin corespondență ar fi în continuare o piedică în a garanta tuturor cetățenilor români, oriunde s-ar afla ei, dreptul la vot. 
Așa cum am mai afirmat, sper că există înțelepciunea la nivelul tuturor partidelor pentru a schimba cât mai repede această stare de fapt și de a finaliza acest proiect și, în acest context, pot să spun că sunt foarte bucuros că astăzi Senatul a votat proiectul legii și sper în continuare ca partidele să-și mențină acest entuziasm pentru Legea votului prin corespondență și, poate, săptămâna viitoare deja să fim în posesia unei astfel de legi.
Pe de altă parte, ne aflăm în perioada imediat premergătoare construirii bugetului. Îmi doresc ca el să fie rezultatul unei viziuni, al asumării unor obiective în interesul întregii societăți și al respectării angajamentelor luate de întreaga clasă politică, nu al unor calcule electoraliste sau interese partizane. Practica direcționării de resurse de la bugetul statului pentru a influența procesul electoral nu are ce căuta într-o democrație puternică. Renunțarea la un asemenea mod de lucru ar fi tocmai expresia unui comportament responsabil.
În fine, consolidarea statului de drept și întărirea mecanismelor democratice reprezintă o prioritate a mandatului meu. Statul de drept înseamnă că nimeni nu este mai presus de lege. Iar când spunem „nimeni”, aceasta înseamnă de fapt nicio putere a statului şi nicio persoană, indiferent de demnitatea publică în care se află într-un moment sau altul. 
În calitatea de Președinte al României, mi-am asumat rolul de a fi un promotor şi garant al statului de drept. Cred că acțiunile mele, în acest aproape prim an de mandat, vorbesc de la sine despre modul în care am susținut pe deplin domnia legii și funcționarea justiției. 
Justiția din România a parcurs un proces de schimbare, care a făcut ca întreg sistemul să devină unul eficient, modern şi performant. Aceste demersuri trebuie continuate. Un sistem judiciar independent, integru şi imparţial, în care drepturile omului sunt respectate pe deplin, este unul din pilonii de bază ai unui stat democratic. 
Justiția contribuie la însănătoșirea societăţii prin combaterea unor fenomene grave care stagnează evoluția comunității, de tipul corupției, precum şi la reechilibrarea raporturilor juridice de drept privat, indiferent de natura lor. La intrarea în profesie, magistrații, judecătorii şi procurorii jură să respecte Constituția şi legile ţării, drepturile şi libertățile cetăţenilor. În acest mod, se subliniază o dată în plus supremația Constituției.
Eforturile de până acum pentru întărirea mecanismelor democratice trebuie continuate și prin creșterea calității actului legislativ. De altfel, „rule of law” presupune calitate, transparență și corectitudine în adoptarea actelor normative. Vreau să reafirm aici faptul că România are nevoie de legi clare, coerente și durabile, că o democrație solidă nu își permite schimbări de legislație de pe o zi pe alta și nici artificii procedurale de tipul comasării mai multor acte normative, fără nicio legătură între ele, într-o singură ordonanță de urgență. În același timp cu schimbarea practicilor în materie de legiferare trebuie să existe şi o schimbare a atitudinii fiecăruia dintre noi, prin respingerea oricăror tentative de încălcare a legii. Locul, parcursul şi viitorul României pot fi garantate prin asigurarea domniei legii. 
Doamnelor și domnilor,
Sunteți aici, prezenți la această manifestare, oameni cu experiență și prestigiu profesional, dar și tineri cu angajament pentru principiile democrației și statului de drept. Suntem într-un moment potrivit pentru a redescoperi tradițiile democratice sănătoase și latura etică a politicii. Marea Britanie a fost de-a lungul anilor un model de dialog democratic, de eleganță a bătăliei politice. Nimeni n-a spus vreodată că democrația este comodă. Ea presupune să respecți regulile, chiar și atunci când nu-ți plac, să accepți critica și opiniile diferite, chiar sau mai ales atunci când crezi că ai dreptate, să fii dispus să răspunzi public pentru reușite și, mai ales, pentru nereușite. 
Pentru România urmează un nou an electoral. Clasa noastră politică va da în 2016 un examen al maturizării. Liderii politici, partidele, candidații vor avea ocazia să demonstreze că au înțeles lecțiile trecutului, că fac o opțiune definitivă pentru „rule of law” și că pot păstra decența și principialitatea chiar în interiorul unei aprige bătălii electorale. 
În final, vreau să reafirm convingerea că România dispune de toate resursele necesare pentru consolidarea democraţiei și întărirea statului de drept, în care prevalează principiul domniei legii. Avem datoria să continuăm măsurile necesare pentru ca justiția să funcționeze, instituțiile să devină pe deplin eficiente, puternice şi credibile, iar cetățenii să se simtă apăraţi, respectați şi în siguranță. 
Vă mulţumesc și vă doresc mult succes!


Mulţumesc, domnule Primar,Domnule Preşedinte al Consiliului Judeţean,Domnule Prefect,Domnilor parlamentari,Înaltpreasfinţia Voastră,Doamnelor şi domnilor generali, amirali, ofiţeri, maiştri militari, subofiţeri, soldaţi şi gradaţi, studenţi şi elevi militari, funcţionari publici şi personal civil, Distinşi veterani de război, Doamnelor şi domnilor cadre militare în rezervă şi în retragere,Dragi arădeni,
Sărbătorim astăzi, 25 octombrie, Ziua Armatei României. Se cuvine să ne aplecăm cu gratitudine, respect și mândrie asupra semnificației acestui moment atât pentru cei care slujesc sub drapelul tricolor, cât și pentru întreaga națiune. 
Este o zi a cinstirii memoriei eroilor noștri, care și-au sacrificat viața pentru ca acest neam să dăinuiască de-a lungul istoriei, celor care s-au dedicat apărării patriei, care au contribuit prin jertfa lor la formarea naţiunii şi a statului român, dar și celor care au căzut la datorie în misiuni internaționale în numele unor valori și principii universale. 
Alegem să marcăm această zi în locuri simbolice, încărcate de istorie, pentru a fi astfel mai aproape de eroii noștri, mai conștienți de ce înseamnă sacrificiu și dăruire și mai atenți la lecțiile trecutului. De aceea, am vizitat astăzi monumentul eroilor de la Păuliș, unde la sfârșitul celui de-al Doilea Război Mondial o mână de elevi militari au ținut piept, prin curajul și dragostea lor de țară, inamicilor mult mai numeroși și mai bine înarmați.
Nu putem să cinstim memoria acestor eroi altfel decât ducând mai departe moștenirea lor, prețuind valorile pentru care s-au jertfit și iubind această țară, așa cum au făcut-o ei. 
Mă bucur că celebrăm Ziua Armatei României alături de partenerii noștri americani, care se află aici pentru un exercițiu militar comun. Parteneriatul nostru Strategic cu Statele Unite ale Americii are o expresie practică, pe care dorim să o consolidăm și să o extindem pe latura sa militară, dar și pe celelalte dimensiuni. 
Doamnelor și domnilor,
25 octombrie poate fi, mai presus de orice, o zi în care celebrăm patriotismul și ne uităm cum se manifestă acesta pentru fiecare dintre noi. Cred că patriotismul înseamnă altceva decât cuvinte mari sau simboluri exterioare, care epatează. Patriotismul își găsește expresia în lucruri simple, în faptul că îți faci treaba cu onestitate, că respecți legea, că îți pasă de cei care te-au ales să-i reprezinți. Așa se construiește încrederea. Și nu întâmplător Armata este printre instituțiile cu cea mai mare credibilitate în ochii cetățenilor. Mi-aș dori ca și celelalte instituții publice să ajungă la cota de încredere de care se bucură Armata. 
Urmează curând construcția bugetului pentru anul 2016. Dintr-un anumit punct de vedere acesta va fi un test al patriotismului pentru partidele politice, care au semnat toate, la începutul anului, Acordul privind creșterea bugetului Apărării la 2% din PIB până în 2017. În acest proces, anul 2016 ar trebui să aducă o primă etapă de creștere. 
Ar fi o dovadă de respect față de un angajament public, față de obligațiile asumate ca stat membru NATO, față de Armată și față de cetățeni, prin preocuparea pentru securitate națională și înțelegerea cerințelor pe care le impune actualul context internațional. 
La rândul său, orice alocare de resurse suplimentare va trebui să fie dublată de un proces inovator, riguros și coerent de planificare și de o prioritizare adecvată a programelor de înzestrare. Acestea ar urma să conducă la o mai bună adaptare a structurii de forţe și la dezvoltarea de capabilităţi care să răspundă noilor realități strategice. 
Faptul că ne aflăm într-un context de securitate schimbat, cu evoluții imprevizibile și riscuri, face ca astăzi tema securității naționale să fie una actuală și de interes pentru publicul larg mai mult decât oricând. România trebuie să fie pregătită din toate punctele de vedere. Avem această responsabilitate în primul rând în raport cu cetățenii noștri, dar și în calitate de stat membru NATO. 
România știe ce vrea, avem un cadru solid în care operăm - este vorba de Strategia Națională de Apărare a Țării adoptată anul acesta. Avem un plan de implementare a ei, de asemenea aprobat. 
Instituțiile statului, și nu mă refer doar la cele din zona de securitate națională și apărare, știu care sunt pașii de urmat. 
Privim astăzi NATO ca pe un reper de stabilitate și ca pe o garanție de securitate pentru România. Dar NATO suntem noi, fiecare dintre statele membre. Credibilitatea și forța noastră vine din capacitatea de a ne respecta angajamentele unii față de alții, ca parteneri. 
La începutul lunii noiembrie vom găzdui la București o reuniune a șefilor statelor membre NATO din Flancul Estic. Acest eveniment reafirmă angajamentul nostru pentru cooperarea în regiune și pentru contribuția activă a României la securitatea colectivă în cadrul Alianței.
Doamnelor și domnilor,
Armata României a fost pilonul principal al proceselor de integrare euro-atlantică, concomitent cu modernizarea cadrului legislativ şi transformarea sa într-o instituţie modernă, puternică şi eficientă, capabilă să contribuie la creşterea locului şi rolului ţării noastre de furnizor de securitate la nivel regional. 
Prestigiul Armatei noastre s-a construit în timp prin devotament și profesionalism. În ultimii ani, Armata română şi-a îndeplinit misiunile încredinţate, fapt apreciat în mod deosebit de aliaţii şi de partenerii internaţionali. Unii dintre militarii noștri au plătit cu prețul vieții ducerea la bun sfârșit a misiunilor, iar pe sacrificiul lor se clădeşte unitatea, coeziunea şi loialitatea unei instituţii al cărei crez este „Onoare şi Patrie”. 
Am convingerea că, în misiunile în afara teritoriului naţional, ostașii noştri vor continua să fie printre cei mai buni ambasadori ai României în lume. În calitatea mea de Preşedinte al României, primesc cu mare mândrie şi satisfacţie aprecierile liderilor statelor aliate, alături de armatele cărora vă executaţi misiunile. Vă mulţumesc, în numele tuturor românilor, pentru tot ceea ce faceţi, zi de zi, în nobila profesie pe care v-aţi ales-o.
Doresc să mulţumesc, de asemenea, militarilor din statele aliate şi partenere, alături de care am contribuit la atingerea obiectivelor şi pe care îi asigurăm că se pot bizui întotdeauna pe militarii români, în efortul comun de construcţie a unei lumi mai sigure, mai bune şi mai prospere. 
De asemenea, doresc să exprim un gând de recunoștință veteranilor celui de-al Doilea Război Mondial. 
Ziua Armatei României este ziua dumneavoastră, a tuturor militarilor şi civililor care vă serviţi în prezent ţara. Voi susţine întotdeauna - pentru toţi militarii şi civilii - demersurile care vizează asigurarea unui statut profesional şi social pe măsura contribuţiilor aduse în servirea intereselor naţionale de securitate. 
Dați-mi voie, în încheiere, să vă mulțumesc încă o dată și să vă urez multă sănătate şi putere de muncă!
La mulţi ani, Armata Română! La mulţi ani, România!


Stimată doamnă Preşedinte Executiv al Organizaţiei Salvaţi Copiii,Excelenţa voastră, domnule  Ambasador al Republicii Federale Germania, Distinşi reprezentanţi ai autorităţilor publice, Stimaţi voluntari ai „Salvaţi Copiii”,Dragi copii şi părinţi, Doamnelor şi domnilor,
Dați-mi voie să salut cu toată căldura această inițiativă a organizației Salvați Copiii! Vă mulțumesc pentru tot ceea ce faceți necontenit, cu dragoste, pasiune și cu deplina convingere că fiecare gest, inițiativă sau acțiune poate da o șansă în plus unui copil. Găzduim acest eveniment la Palatul Cotroceni ca o continuare a colaborării noastre și ca expresie a unui parteneriat în sprijinul celor care au cea mai mare nevoie de noi.
M-am gândit cu atenție cum am putea defini cel mai bine momentul la care asistăm - respectiv lansarea primei linii telefonice și a platformei online în sprijinul copiilor ai căror părinți sunt plecați la muncă în străinătate. 
Bucuria de a vă avea aici și aprecierea pentru eforturile dumneavoastră nu pot fi separate de preocuparea față de o situație dramatică pentru zeci de mii de copii și familiile lor. Prea mulți copii cresc azi în România lipsiți de afecțiunea și îndrumarea părintească, iar consecințele pe termen lung pentru dezvoltarea lor sunt majore. 
De aceea, aș spune mai degrabă că este un moment al adevărului și al acțiunii responsabile. Modul în care știe să aibă grijă de copiii ei spune multe despre o societate și despre viitorul ei. 
După generația care a avut de înfruntat lipsa de libertate în perioada comunistă, după generația care a suportat costurile tranziției, după cea care a plătit din buzunar ieșirea din criza economică, nu vreau să avem o altă generație de sacrificiu - aceea a copiilor care cresc singuri, departe de părinții lor. Aceștia nu trebuie să plătească prețul emoțional și social al unui context care a obligat milioane de români să caute o viață mai bună în afara granițelor. 
Pe termen scurt se impun răspunsuri rapide. Acești copii au nevoie de noi azi. Suntem datori la un efort comun al instituţiilor cu atribuţii în domeniu, al autorităţilor responsabile de protecţia familiei şi copilului, al școlilor, al comunităților locale și al societății civile, pentru ca ei să nu fie afectați pe termen lung. 
Cred în importanţa unor reţele de suport, cu persoane din afara familiei - profesori, asistenţi sociali, consilieri şcolari, psihologi - care să preia o parte din atribuţiile părinţilor în domeniul performanţei şcolare, care să îi motiveze și încurajeze pe copii și să se asigure că aceștia sunt pe deplin integrați. De asemenea, comunicarea permanentă dintre şcoală şi părintele rămas în ţară este esențială. 
Nu doar acești copii trăiesc o dramă, ci și părinții lor. Pe termen lung, reducerea și stoparea acestui fenomen este în strânsă legătură cu investiția în sănătate și educație, cu dezvoltarea economică și cu toate acele măsuri care îi pot face pe români să rămână ori să se întoarcă acasă. 
Doamnelor și domnilor,
Astăzi facem un pas în sprijinul copiilor ai căror părinți sunt plecați la muncă în afara granițelor. Doresc să le mulțumesc tuturor celor implicați în acest proiect și celor care, în general, și-au făcut o misiune de suflet din a veni în sprijinul copiilor din România în diferite forme și de a-i ajuta să aibă viitorul pe care-l merită.
Veți găsi în mine întotdeauna un partener! Vă doresc mult succes!


Domnule Președinte al Camerei de Comerț și Industrie a României,Domnule Ministru,Excelențele voastre, doamnelor și domnilor ambasadori, Distinși membri ai corpului diplomatic,Stimați fermieri, agricultori, Stimați invitați, Doamnelor și domnilor,
Îmi face o deosebită plăcere să particip la deschiderea celei de-a XX-a ediții a Târgului Internațional INDAGRA. Mă bucur să constat interesul pentru acest domeniu din care vom avea de câștigat pe termen lung, dacă știm să îl valorificăm așa cum se cuvine. 
Este un cadru potrivit pentru a vorbi despre agricultura românească și parcursul ei de viitor. Aș porni de la ceea ce consider a fi paradoxurile acestui domeniu. Avem un potențial agricol imens, dar importăm o proporție considerabilă din produsele agricole și alimentare. 
Avem cele mai bune mere din lume, dar peste 80% dintre cele pe care le consumăm sunt din import. Un sfert din populația ocupată lucrează în agricultură, însă doar 4,7% din PIB provine din exploatarea agricolă. Avem oameni harnici, cu inițiativă, dar ne lipsește infrastructura. Și din când în când dăm vina pe vreme sau, dimpotrivă, în funcție de ea așteptăm un an bun în agricultură.
Îmi doresc ca agricultura românească să nu mai fie un domeniu al paradoxurilor, ci unul al performanței. Cred că este momentul să depășim o dată pentru totdeauna această fază și să transformăm agricultura românească într-una realmente competitivă, care nu depinde nici de vreme, nici de alte circumstanțe și în care investim. Când spun investim nu mă refer doar la fonduri, ci și la preocupare constantă și acțiune coerentă, transpusă în politici inteligente și stimulative. România trebuie să încurajeze inițiativa în agricultură și să valorifice la maxim fondurile structurale. 
O agricultură performantă nu poate lipsi din proiectul României puternice și prospere. Observ că s-au făcut paşi spre reabilitarea sistemul de irigaţii din România. Înţeleg că peste un miliard de euro va fi alocat în următorii ani în acest scop. Este un proiect care va trebui urmat consecvent de orice guvernare. Dincolo de pașii făcuți sau de programele în derulare, putem construi o strategie pe termen lung, clară și eficientă, de dezvoltare a agriculturii, în care să angrenăm resurse intelectuale, specialiști, autorități, oameni cu experiență practică, cu exemple de succes în domeniu - unii aici de față. 
Agricultura are toate șansele să devină o sursă de bunăstare și creștere economică în România. Dar pentru acest lucru este nevoie de tehnologie nouă, de modernizarea infrastructurii rurale, a celei de producție, transport și desfacere, de conectarea agricultorilor cu piața, în toate formele asociative și concurențiale specifice economiei de piață. Atunci când exploatația agricolă va înceta să mai reprezinte doar un mijloc de subzistență vom putea vorbi de un progres real în mediul rural.
De asemenea, dezvoltarea de industrii conexe, precum cea alimentară sau cea textilă, pot genera oportunități economice însemnate. România ar putea să se numere printre principalii furnizori europeni de produse alimentare organice, a căror piață se află în continuă creștere.
În fine, dezvoltarea agriculturii așteaptă și o strategie pentru finalizarea cadastrului. Într-o economie de piață proprietatea privată este garantată. România are datoria să rezolve, o dată pentru totdeauna, problema regimului de proprietate funciară. Altfel se amână investiții și se țin la distanță oportunități.
Doamnelor și domnilor,
Acest târg reprezintă un prilej special, un pas în plus spre revigorarea agriculturii românești. Salut participarea la acest eveniment a unor companii importante, ce pot contribui la valorificarea cât mai eficientă a potențialului nostru de dezvoltare. 
Convingerea mea este aceea că investițiile sunt calea către prosperitate, iar o creștere economică sustenabilă nu poate fi obținută dacă acestea sunt sacrificate.
În încheiere, felicit Camera de Comerț și Industrie a României pentru organizarea unei manifestări de o asemenea amploare și le urez mult succes expozanților și participanților!
Și cu această ocazie, declar Târgul INDAGRA pentru a XX-a oară deschis!


Preafericirea Voastră Părinte Patriarh,Înaltpreasfinţiile voastre,Preasfinţiile voastre,
Sunt bucuros să vă felicit cu prilejul celebrării a 90 de ani de Patriarhie și 130 de ani de autocefalie. Este, de asemenea, un foarte bun moment pentru a rememora contribuţia valoroasă a Bisericii Ortodoxe Române în evoluţia şi dezvoltarea în modernitate a societăţii şi a instituțiilor statului român.
După Unirea Principatelor și obținerea independenței din 1877, urmate de proclamarea Regatului în 1881, autocefalia Bisericii Ortodoxe Române din 1885 este o încununare în plan spiritual şi canonic a proceselor istorice de constituire a statului naţional.
Făcută posibilă prin jertfa de pe câmpurile de bătălie ale Marelui Război, exprimată prin voinţa populară a provinciilor istorice româneşti şi consacrată prin Congresul de pace de la Paris, Marea Unire de la 1918, la rândul ei, deschide calea pentru ridicarea Bisericii Ortodoxe Române la rang de Patriarhie.
Dubla aniversare, a Autocefaliei și a ridicării la rangul de Patriarhie, reprezintă prin urmare atât un prilej de bucurie pentru credincioşii şi ierarhii Bisericii Ortodoxe Române, cât şi o referinţă importantă pentru istoria noastră naţională. 
Onorată audiență,
Pe lângă incursiunea în istorie, se cuvine să ne aplecăm și asupra prezentului și viitorului, asupra rolului pe care biserica poate să îl joace în societate și în construirea unei lumi mai bune. Cred că vă revine o misiune aparte, aceea de a contribui la educație și la promovarea unor valori în societate, la a ne face mai solidari și mai generoși, mai preocupați unii față de alții și mai ales față de cei în nevoie.
În lumea contemporană, plină de incertitudini, de tulburări și de conflicte, experienţa seculară a cultelor religioase devine un factor fundamental al echilibrului şi toleranței. 
Vă încurajez în misiunea dumneavoastră spirituală, educativă, culturală, socială şi în deschiderea pentru dialogul interconfesional în plan naţional şi internaţional.
Vă mulţumesc şi pentru că aţi găsit mijloacele şi energia de a fi alături de românii din diasporă, de a-i sprijini a nu se îndepărta de limbă, de ţară şi credinţă.
Autonomia în raport cu autorităţile şi libertatea religioasă consacrată de Constituţie dau Statului şi Bisericii Ortodoxe Române, ca de altfel tuturor cultelor, responsabilitatea dezvoltării unor relaţii de parteneriat real, în folosul oamenilor. Din această perspectivă, consider misiunea cultelor religioase ca una de substanţă în viaţa comunităţilor şi fundamentală în păstrarea identităţii spirituale a oamenilor şi a naţiunii ca întreg. 
În mandatul meu voi încuraja şi, după caz, voi sprijini, asumarea de către instituţiile şi autorităţile publice şi cele religioase de responsabilităţi în domeniile în care acţiunea lor comună este benefică pentru cetăţeni şi pentru colectivităţi. 
Onorați invitați,
Doamnelor și domnilor,
Importantele aniversări din existenţa Bisericii Ortodoxe Române, ca şi apropiatele mari aniversări ale naţiunii, ne oferă în această privinţă o mare oportunitate. În acest sens, găsesc că este potrivit să închei prin a rememora argumentaţia Sfântului Sinod din 4 februarie 1925 la înfiinţarea patriarhatului românesc, cum nu se poate mai actuală:
«(…) poporul român a ajuns să-şi arate, în hotarele străbune reîntregite şi în libertăţile lui, maturitate desăvârşită şi puternicia naţională la care s-a ridicat. Maturitatea şi puternicia aceasta sunt în mâinile lui isbânzi, sunt în mâinile lui podoabe, sunt în mâinile lui zăcământuri de vlagă şi înălţare, dar mai presus de orice, sunt drepturi şi datorii care îl leagă de astăzi înainte, în modul cel mai firesc, de trupul şi de soarta naţiunilor mari, adică de răspunderile şi îndatoririle acelor popoare şi state, care au creat şi continuă să creeze progresul în civilizaţia întregii omeniri.» La mulți ani! Vă felicit!


Distinşi şi stimaţi deţinători ai titlului de «Tezaure Umane Vii»,Domnule Ministru,
Doamnă academician, Preşedinte al Comisiei Naţionale pentru Salvgardarea Patrimoniului Cultural Imaterial, Doamnelor și domnilor,
Permiteţi-mi să încep prin a vă felicita pentru titlul onorant de «Tezaur Uman Viu», ce încununează o activitate de o viaţă în slujba valorilor civilizaţiei tradiţionale. Acestei titulaturi, instituite pentru a materializa angajamentul României în îndeplinirea Convenţiei UNESCO pentru salvgardarea patrimoniului cultural imaterial, i se adaugă începând de astăzi recunoaşterea certificată de Medalia Meritul Cultural pe care am avut prilejul şi bucuria să v-o înmânez. 
Acest moment este expresia unui sincer interes și a unui angajament instituțional pentru a susţine protejarea, transmiterea către noile generații și punerea în valoare a patrimoniului cultural imaterial.
Sunt bucuros și, ca Președinte al României, mândru că țara noastră mai are încă rezerve de tradiţii și meșteșuguri culturale. Olăritul de Hurezi, Doina şi Căluşul, colindul şi, în curând, sper, alte tradiţii populare sunt contribuţia spaţiului nostru de cultură şi civilizaţie la tezaurul universal.
Dumneavoastră sunteţi tezaurele noastre vii şi tezaurele umanităţii. Aveţi şi avem împreună marea responsabilitate să lăsăm generaţiilor care ne vor urma moştenirea pe care aţi primit-o de la înaintaşi, într-o Românie mai demnă şi puternică, într-o lume a păcii şi dezvoltării umane durabile.
Felicitându-vă încă o dată, vă asigur de sprijinul meu în susţinerea valorizării artei şi meşteşugurilor tradiţionale. Felicitări şi la mulţi ani!


Dragi elevi,Onorați parlamentari,Onorați invitați,
Felicitări de ziua voastră! Şi da, este o zi foarte specială, cred că este prima dată când în deschiderea depunerii jurământului de către noul Guvern se ţine un seminar unde se vorbeşte despre elevi. Poate să fie numai de bun augur.
În primul rând, vreau să mulțumesc Consiliului Naţional al Elevilor și Fundației Hanns Siedel pentru inițiativă și pentru propunerea pe care mi-au făcut-o de a susține, ca mediator, un astfel de eveniment menit să aducă vocea elevilor mai aproape de factorii de decizie. 
Sunt bucuros să constat interesul şi susţinerea de care se bucură lansarea dezbaterii în privinţa regândirii sistemului de educaţie, o temă pe care o consider una de maximă importanţă pentru România.
Actul didactic este cu atât mai performant cu cât răspunde mai corect nevoilor şi aşteptărilor celor direct vizaţi. Tocmai de aceea, consider că implicarea elevilor şi studenţilor este absolut necesară, nu numai în privinţa responsabilităţii față de propria formare, dar şi în ceea ce priveşte procesul decizional. 
Un sistem de educaţie eficient este unul centrat pe cel care învață, pe stimularea descoperirii şi inovaţiei și pe conectarea la realitățile unei societăți moderne. 
Pe parcursul carierei mele didactice, am constatat eu însumi inconstanţa reformelor, lipsa de viziune şi de preocupare pentru încurajarea performanţelor. Ca profesor, am resimțit importanța reconsolidării statutului dascălilor în societate și necesitatea de a atrage la catedră oameni bine pregătiți, motivați, pentru care a fi profesor nu este un simplu loc de muncă, ci o vocație. Cred că această comunitate trebuie să îşi recapete respectul, demnitatea și finanţarea pe care le merită. Profesorii au nevoie de repere clare, de oportunități de perfecţionare continuă, de o evaluare axată pe evoluția efectivă a elevilor. 
Pentru educație și cercetare este necesar să avem un plan pe termen lung, care să plece de la cei implicați direct în actul educațional – elevii și dascălii - către decidenții instituționali. 
Dar deciziile nu pot fi luate în grabă sau sub o presiune de moment. Dimpotrivă, este nevoie ca opțiunile să fie cântărite atent, temeinic şi gradual, într-un termen rezonabil, pentru că schimbările de azi pe mâine au demonstrat că nu trec proba timpului. 
Distinși invitați,
Este momentul să punem capăt reformelor făcute în pripă, fără studii de impact sau de evaluare a politicilor care le preced. Educația și cercetarea sunt vitale pentru a construi o Românie modernă, iar copiii noștri sunt prea importanți pentru a experimenta constant forme fără fond.
La începutul anului școlar am anunțat că voi relansa dezbaterea în sectorul de educație și cercetare. Cred că trebuie să racordăm sistemul educaţional la nevoile şi obiectivele României, în momentul intrării ţării noastre în cel de-al doilea secol de existenţă ca stat modern unitar. Cu alte cuvinte, văd pentru următorii doi ani trei etape mari ale dezbaterii.
În primul an vom dezbate principalele opțiuni strategice ale României privind sistemul național de educație, care vor fi transformate în obiective de țară și integrate într-o viziune pe termen lung. Imaginea și forța României puternice sunt și vor fi generate de performanța sistemului nostru educațional. Este important ca deciziile și opțiunile pentru viitor să nu fie gândite numai la Cotroceni sau la Guvern. De aceea, le vom prelua din societate, de la ONG-uri și experți, de la şcoli şi universităţi, de la profesori și elevi, părinți și angajatori, de la cetățeni pur și simplu. Este o viziune care își propune să întrunească la nivelul societăţii un larg consens, care va putea oferi stabilitate, predictibilitate și ambiție pentru un viitor mai bun. 
În procesul de consultare ne propunem să utilizăm mai multe instrumente, cele mai importante fiind: un portal de consultare interactivă, în care se vor exprima nu numai opțiuni, ci și argumente, o campanie de comunicare conectată la toate segmentele din societate, dar și o serie de dezbateri organizate atât de Administrația Prezidențială, cât și de actori din zona educației.
Ne dorim ca pe baza unui set de criterii transparente, orice eveniment cu rezultate relevante să poată fi inclus sub umbrela dezbaterii publice în educație, pentru a fructifica întreaga experiență existentă. Tot acest demers va fi proiectat cât mai flexibil, pentru a permite adaptarea sa permanentă la răspunsul și nevoile societății.
În cea de-a doua etapă îmi doresc ca, pornind de la viziunea societății, să fie elaborate de către experți o strategie și un plan operațional, care ulterior vor fi puse din nou în dezbatere publică. Aceste documente ar urma să stea la baza elaborării unui nou cadru legislativ în educație, care va reprezenta astfel un instrument de punere în operă a unei viziuni și a unei strategii asumate, nu un scop în sine. 
Demersul nu se oprește aici. La finalul anului 2017, prin ultima etapă a dezbaterilor, îmi doresc să dăruim României un mix de politici și un model de guvernanță pe zona de educație și cercetare, care să răspundă viziunii și țintelor naționale, să asigure atingerea obiectivelor strategice și implementarea planului operațional.
În acest demers, contez pe sprijinul tuturor. Vreau ca împreună să oferim elevilor, studenților, profesorilor, părinților și societății dovada că în România educația și cercetarea pot fi reformate în mod sustenabil, predictibil și pe termen lung.
Din acest moment, dezbaterile în domeniul viitorului educației sunt deschise și de aceea consider simbolic acest prim eveniment, în care Consiliul Național al Elevilor și partenerii lor ne vor prezenta, de Ziua internațională a elevilor și studenților, viziunea celor pe care îi reprezintă. 
La mulți ani și succes! Vă mulțumesc!


Domnule Preşedinte al Senatului,Domnule Preşedinte al Camerei Deputaţilor,Domnule Preşedinte al Curţii Constituţionale, Domnule Prim-ministru Dacian Cioloş, Doamnelor ministru,Domnilor miniştri, Onoraţi invitaţi,
Societatea se schimbă. Societatea românească s-a schimbat. Societatea de astăzi are alte aşteptări decât societatea de acum zece ani sau de acum 25 de ani, imediat de după Revoluţie. Societatea se schimbă şi se schimbă aşteptările societăţii, se schimbă aşteptările faţă de clasa politică şi, dacă diferenţa între aşteptări şi realităţi devine prea mare, intrăm în criză.
Mulţi au vorbit în aceste zile despre criza în care ne aflăm; mulţi au vorbit despre criză, puţini au definit-o. S-au ţinut cuvântări cu diferite ocazii şi astăzi, în Parlament, s-a spus că nu am avut o criză guvernamentală, s-a spus că nu am avut şi nu avem o criză parlamentară, s-a spus că nu avem nici măcar o criză politică. Şi atunci se pune întrebarea legitimă: dar ce fel de criză avem? Avem cea mai gravă formă de criză, avem o criză de încredere, avem o criză de încredere a cetăţeanului faţă de politicianul pe care l-a ales să-i reprezinte interesele. Încrederea este bunul cel mai valoros în politică. Se câştigă greu, se pierde foarte uşor. Această criză de încredere ne-a adus în situaţia în care suntem acum. 
Am vorbit mult cu liderii politici, am vorbit cu oamenii din stradă, am vorbit cu reprezentanţii societăţii civile. Protestatarii ne-au spus că sunt nemulţumiţi de clasa politică, vor altă clasă politică. Politicienii mi-au spus că au înţeles aşteptările, că au înţeles solicitările, dar politică fără partide politice, aşa mi-au spus, nu se poate. Este foarte adevărat, politică fără partide politice nu se poate, dar într-o democraţie, nici fără popor nu se poate. 
Dacă politicienii se îndepărtează de alegător, atunci apare o situaţie similară cu cea în care am ajuns noi astăzi. Constatăm o înstrăinare din ce în ce mai profundă între alegător, pe de o parte, şi clasa politică, pe de altă parte. Aşa s-a făcut că nici un partid nu a venit să propună un politician care să preia funcţia de Prim-ministru. Aşa am ajuns eu să propun un independent, pe domnul Dacian Cioloş, pentru funcţia de Prim-ministru, cu recomandarea de a pregăti un guvern independent politic. Acest Guvern independent politic este o şansă pentru România. Fiindcă în timp, şi acest guvern independent va guverna, partidele politice vor avea ocazia, timp de un an de zile, să se reconecteze la alegători. 
Ar fi excepţional dacă partidele politice ar folosi această oportunitate pentru a-şi defini programe atractive, pentru a se apropia din nou de alegător, în acest fel să avem, după alegerile parlamentare, o clasă politică care reprezintă, fără discuţie, alegătorii, fără criză şi care, cu multă energie, va putea să continue să construiască România prosperă şi puternică pe care ne-o dorim cu toţii. Sper ca acest lucru să se întâmple.
Domnule Prim-ministru, 
Onoraţi membri ai Guvernului, 
Vă felicit! Vă felicit pentru că aţi primit un vot hotărât „Da!” în Parlament, dar vă felicit pe fiecare dintre dumneavoastră pentru curajul de a prelua acest portofoliu! Nu este uşor. Politicienii, mai devreme sau mai târziu, vă vor spune că, de fapt, nu îi reprezentaţi. Este o eroare, este o eroare fundamentală. Guvernul, acest Guvern Dacian Cioloş, are absolut toată legitimitatea, a primit-o prin votul de învestitură din Parlament. Puteţi să mergeţi drepţi înainte, să vă puneţi în practică proiectele, programele, politicile în folosul României. Acest Guvern independent este un pas înspre clasa politică reconectată la alegători, înspre clasa politică pe care şi-o doresc oamenii. Este un pas. Va dura un an de zile, folosiţi acest an din plin!


Domnule Prim-ministru Dacian Cioloş, Domnule Prim-ministru Sorin Cîmpeanu,Onoraţi membri ai Guvernului,
Vă felicit, domnule Prim-ministru Dacian Cioloş, pe dumneavoastră şi pe echipa dumneavoastră şi vă doresc mult, mult success! Se cuvine să-i mulţumesc domnului Prim-ministru Cîmpeanu pentru felul în care a ştiut să conducă Guvernul în perioada interimatului. Consider că a făcut o treabă foarte bună.
Un guvern independent politic nu a stat demult la această masă şi nu ştiu dacă a existat vreodată un guvern, chiar aşa independent politic. Vreau să cred că este o premieră care ajută România. Am toată convingerea că dumneavoastră veţi reuşi, contrar aşteptărilor unora sau altora, să vă faceţi treaba foarte bine. S-a văzut astăzi în Parlament că politicienii şi-au dorit un astfel de guvern. Votul covârşitor pe care l-aţi primit - aproape 400 de voturi pentru şi doar 100 şi câteva voturi care au vrut altceva - a arătat că până şi politicienii, care, cel puţin declarativ, sunt un pic reticenţi faţă de un guvern independent, nu numai că au acceptat, au îmbrăţişat această soluţie pentru România, în această etapă. 
Este o provocare, dar o provocare frumoasă, pe care aţi primit-o. Aveţi şansa să arătaţi cum se poate guverna România bine, într-un an complicat şi cu aşteptări foarte mari, aşteptări, după cum am spus şi înainte, la Cotroceni, din partea societăţii, din partea poporului, putem să spunem, dar trebuie să fiţi conştienţi că aşteptările vin şi din partea politicienilor. 
În realitate, am convingerea fermă că toată lumea îşi doreşte ca treaba să meargă ceas şi pentru asta este nevoie de un guvern eficient. Vă doresc să fiţi acest guvern eficient! Vă doresc, domnule Prim-ministru Dacian Cioloş, să reuşiţi ca, din acest guvern pe care l-aţi ales şi l-aţi promovat ca şi o echipă de specialiști, să reuşiţi să faceţi o echipă unită, o echipă care merge mai departe cu un spirit sănătos de echipă, în dorinţa de a guverna România bine, foarte bine!
Astăzi, mai mult ca în zilele trecute, s-a speculat relaţia dumneavoastră cu mine. Eu pot să vă spun câteva lucruri foarte clar. Nu voi încerca niciodată să spun Guvernului ce să facă, nu voi încerca să impun Guvernului niciodată cum să facă. Aveţi toată libertatea şi toată răspunderea, dar în mine veţi găsi oricând, domnule Prim-ministru, onorate doamne ministru, onoraţi domni miniştri, un partener. Eu vreau ca România să funcţioneze bine. Pentru asta e nevoie de un guvern care funcţionează bine şi pentru asta este nevoie de comunicare. 
Sunt convins că vom găsi cele mai bune căi de a colabora pentru a rezolva multele probleme care abia aşteaptă să vină cineva şi să găsească soluţii la ele. Nu vreau să mă repet, dar anul 2016 este un an complicat, cu două rânduri de alegeri, alegeri locale şi alegeri parlamentare, cu un buget care încă nu a ajuns în Parlament şi cred că este bine în această conjunctură că v-a aşteptat pe dumneavoastră. Simplu nu va fi, dar puteţi să contaţi pe parteneriatul cu mine. Vă doresc mult succes!


Domnule Prim-ministru Dacian Cioloş, Domnule Ministru Lazăr Comănescu,Domnule Ministru Bogdan Aurescu,Domnule Prim-ministru Sorin Cîmpeanu,
Este o bucurie pentru mine să fiu în această seară aici și să îi mulțumesc, pe de-o parte, domnului Ministru Bogdan Aurescu pentru munca depusă și pentru partenerul sincer care a fost cu mine și cu echipa mea, să îl felicit pe domnul Ministru Lazăr Comănescu pentru numire, să îi mulțumesc domnului Lazăr Comănescu pentru munca depusă în echipa mea de la Cotroceni și să îi doresc mult succes pentru munca pe care o va face în fruntea Ministerului Afacerilor Externe.
Dacă o țară are nevoie de colaborare într-un domeniu între Președinție și Guvern, atunci, cu siguranță, acest domeniu este politica externă. Nu se poate fără colaborare. Am reușit, chiar în condițiile în care dialogul și colaborarea au fost dificile, să colaborăm în zona de Externe. În zona de Externe am reușit și am toată convingerea că vom continua așa, cu noua echipă a Prim-ministrului Dacian Cioloș, să repunem România pe harta lumii. 
Nu vreau să țin un discurs pe direcții de politică externă, se știe foarte bine, am spus-o încă din campanie, am repetat-o în timpul anului, baza politicii externe românești, Parteneriatul Strategic cu Statele Unite ale Americii, locul și rolul nostru în NATO, locul și rolul nostru în Uniunea Europeană. Acestea sunt bazele. De aici mai departe, trebuie să colaborăm și să construim. Am toată încrederea că acest guvern și echipa pe care o va construi Ministrul Comănescu la Externe va face exact acest lucru.
Vă doresc, domnule Ministru Comănescu, mult succes!


Domnule Prim-ministru Dacian Cioloş,Domnule Prim-ministru Sorin Cîmpeanu,Domnule Ministru Petre Tobă,Onorată asistenţă,
Pentru mine este o bucurie să fiu aici împreună cu dumneavoastră în această seară, pentru a-l introduce pe noul Ministru al Afacerilor Interne, domnul Petre Tobă. Este un minister, cum se spune, „cu greutate”, prin asta înţelegând, cel puţin eu, că este un minister greu de condus şi cu foarte multe responsabilităţi.
Domnule Ministru Tobă, 
Faptul că proveniţi din interiorul structurilor Ministerului de Interne îmi garantează că ştiţi foarte bine care sunt provocările, care sunt oportunităţile, dar şi ce se aşteaptă de la conducerea ministerului. Lucrurile, în esenţă, în cazul dumneavoastră, se pot descrie în relativ puţine cuvinte: cetăţenii aşteaptă de la dumneavoastră să le asiguraţi siguranţa, se aşteaptă de la dumneavoastră, şi eu aştept acest lucru de la dumneavoastră, domnule ministru, de la dumneavoastră din conducerea ministerului şi de la dumneavoastră din judeţe: să impuneţi legea. La noi se vorbeşte foarte mult despre cum facem legea, cum interpretăm legea. Eu vă cer să impuneţi legea! În acest fel vom crea cadrul în care cetăţeanul se simte luat în serios şi se simte sigur, dar responsabilităţile dumneavoastră merg mult mai departe. Securitatea Naţională este un domeniu care, fără Ministerul de Interne şi fără structurile Ministerului de Interne, nu poate fi imaginat. Se aşteaptă mult de la dumneavoastră şi în acest domeniu şi sunt convins că veţi face faţă cu brio. 
Iar pentru anul 2016, aveţi sarcini mai complicate decât în alţi ani. 2016 este an electoral, două rânduri de alegeri, alegeri locale, alegeri parlamentare. În foarte bună măsură ţine de dumneavoastră, domnule Ministru, de dumneavoastră din conducerea structurilor ministerului şi de dumneavoastră din judeţe ca aceste alegeri să fie organizate foarte bine, să fie corecte, cu proceduri transparente, în aşa fel încât să nu apară niciun fel de dubiu că rezultatul alegerilor nu reflectă voinţa alegătorului. 
Pentru toate acestea, vă doresc mult succes, domnule Ministru, pentru activitatea dumneavoastră! Vă doresc mult succes şi, chiar dacă va fi un mandat doar de un an de zile, sunt convins că veţi ghida Ministerul în aşa fel încât lucrurile intră pe un făgaş care poate fi dus mai departe de ori cine va veni după dumneavoastră!


Domnule Prim-ministru Dacian Cioloş, Domnule Prim-ministru Sorin Cîmpeanu,Domnule Ministru Mihnea Motoc,Domnule Ministru Dușa,Domnule General Ciucă,Onorată asistență,
Este un privilegiu pentru mine să fiu aici, împreună cu dumneavoastră, în această seară. România are un nou guvern şi dumneavoastră, împreună cu mine, avem un nou ministru al Apărării. În acest ceas de seară, daţi-mi voie să încep prin a mulţumi domnului Ministru Mircea Duşa pentru modul în care s-a implicat în conducerea Ministerului Apărării. Cu siguranţă, s-au realizat multe lucruri bune şi vreau să cred că măcar o parte le-am realizat împreună, împreună cu conducerea ministerului, conducerea Armatei şi împreună cu dumneavoastră. 
Îmi face plăcere să vă reamintesc că în acest an am reuşit să creăm un cadru care deschide posibilitatea pentru Armata Română să-şi ia locul pe care-l merită. La începutul anului am reuşit, împreună cu partidele politice, să ne înţelegem asupra unui pact privind finanţarea cheltuielilor cu apărarea. Faptul că până în 2017 vom avea o alocaţie de 2% din PIB şi vom menţine timp de cel puţin un deceniu această finanţare deschide orizonturi absolut noi pentru ceea ce se poate face în domeniul apărării şi voi reveni imediat la această chestiune. 
După aceea, împreună cu dumneavoastră, cu celelalte instituiţii care se ocupă de securitatea naţională a României, am reuşit, în timp record şi cu o muncă asiduă şi de calitate, să avem o nouă Strategie Naţională de Apărare, o strategie care vine cu paradigme noi, o strategie de apărare care, pentru prima dată de când se fac strategii naţionale la noi, include noţiuni precum „prevenire”, include noţiuni precum „securitate naţională extinsă”, include în premieră „colaborarea interinstituţională" ca şi element al securităţii naţionale. Am spicuit doar câteva din noutăţile acestei strategii naţionale, care vine să îmbunătăţească, sper eu, întreg cadrul legislativ, fiindcă am pornit deja cu premisa că această strategie se poate aplica doar atunci când se modernizează legislaţia care se referă la instituţiile şi procedurile legate de securitatea naţională. 
Împreună am avut ocazia să trecem în cursul acestui an prin momente importante şi vreau să revin la o chestiune care mie se pare vitală: Armata Română are toată încrederea populaţiei! Armata Română este în situaţia în care aproape că putem să spunem că „oamenii sunt plătiţi pentru ceea ce fac", însă mai e cale lungă. Fiecare dintre dumneavoastră ştie nivelul de înzestrare pe care-l are, ştie care sunt problemele unităţii pe care o conduce şi ştie care sunt problemele de interoperabilitate. Aproape toţi din sală au participat în cursul acestui an la diferite exerciţii, la exerciţii de alarmare, exerciţii de colaborare, exerciţii împreună cu partenerii străini şi nu vreau să detaliez acum, dar cred că ştiţi foarte bine la ce mă refer. Or, aici avem acum o şansă cum nu am avut-o demult. Dacă reuşim să convingem acest guvern şi următorul guvern şi poate încă unul să se ţină de finanţarea de 2% pentru Apărare, atunci puteţi să vă imaginaţi că avem o şansă unică. Avem şansa să rezolvăm problema înzestrării şi, atunci, cu problema înzestrării rezolvată, cu problema finanţării cheltuielilor de personal rezolvată, cu proceduri noi, moderne de interoperabilitate, atunci vom fi în situaţia să spunem că „acum suntem pregătiţi". 
Vă doresc, domnule Ministru Mihnea Motoc, mult succes în noul mandat de ministru al Apărării! Vă doresc o colaborare cât se poate de bună cu conducerea Armatei şi, pot să vă spun de pe acum, că acest punct va fi foarte simplu. Cu toţii sunt foarte buni specialişti şi n-o să aveţi nici o problemă. 
Vă felicit! Sunt mândru de voi!


Stimate domnule Președinte al Republicii Slovace,Domnule ambasador al Slovaciei,Domnule Secretar de Stat, Doamnă însărcinat cu afaceri,Domnilor președinți ai Camerelor de Comerț,Doamnelor și domnilor,
Vă mulțumesc și vă felicit pentru inițiativa de a organiza acest Forum. Este într-adevăr un eveniment care sunt convins că va aduce o contribuţie semnificativă la eforturile depuse pentru consolidarea continuă a relaţiilor bilaterale dintre România şi Slovacia!
Îmi face o deosebită plăcere să reafirm atât interesul, cât și sprijinul nostru pentru o comunitate de afaceri care contribuie consistent la relaţiile economice dintre ţările noastre. Doresc să subliniez, de la bun început, potențialul comercial și investițional pe care îl dețin economiile noastre, potențial pe care cu toții îl dorim, sunt convins, cât mai bine exploatat.
Până în prezent, cooperarea economică dintre țările noastre a evidențiat câteva domenii de succes, care însă pot fi aprofundate și, bineînțeles, multiplicate. Oportunitățile noi de afaceri decurg, firesc, din interesele comerciale și investiționale ale oamenilor de afaceri, pe care îi salut și cărora le doresc succes în extinderea cooperării noastre economice.
România îşi doreşte parteneriate şi proiecte comune, care să susțină, cu prioritate, dezvoltarea competitivităţii industriale. În acest sens, colaborarea dintre ţările noastre trebuie axată pe proiecte investiționale majore, pe finanţarea din fondurile europene, mai ales în contextul Strategiei Europene a Regiunii Dunării.
În prezent, Slovacia ocupă locul 15 în topul partenerilor comerciali externi, însă pe viitor economiile ţărilor noastre pot atinge un nivel sporit de interconectare. Valoarea schimburilor noastre comerciale a crescut an de an. În prezent, comerțul bilateral ajunge la circa 2,3 miliarde euro, în special prin intermediul schimburilor cu produse high-tech. Acest lucru este unul îmbucurător, însă trendul pozitiv trebuie susţinut şi alimentat cu noi idei de afaceri. Domenii mutual benefice precum energia, industria producătoare de automobile, aviaţia, produsele IT şi industria de apărare reprezintă surse viitoare de prosperitate, dar și de securitate, pentru cetăţenii noştri. Încurajăm cu tărie cooperarea dintre companiile româneşti, slovace şi cele din regiune, pentru asigurarea securităţii energetice a Europei de Est în contextul Uniunii Energetice.
Totodată, țin să mulţumesc celor două Camere de Comerț şi Industrie pentru contribuţia la identificarea unor noi oportunităţi de afaceri, pentru cooperarea în clusterele cu potenţial din cele două ţări. Trebuie să punem accent pe domeniile înalt competitive, pe tehnologiile viitorului, cum ar putea fi robotica, tehnologia informației, comunicațiile, într-un cadru de cercetare-dezvoltare cât mai bine structurat. Sectorul IT&C din România oferă un potenţial enorm pentru cooperare în industria auto, un sector principal al economiei slovace.
Am reiterat în dese rânduri importanța competitivității ca pilon principal al performanței economice. România înregistrează, din acest punct de vedere, o creștere economică robustă, însă avem nevoie de un model de dezvoltare bazat pe competitivitate și inovare, pe creștere economică inteligentă şi sustenabilă. Avem nevoie de o creștere economică sănătoasă, de tip calitativ, nu doar cantitativ. În acest sens, atragerea de investiții străine și, în general, stimularea inițiativelor investiționale, în sectoarele competitive ale economiei, este, cred, o prioritate pentru ambele țări.
În materie de atragere a investiţiilor, parteneriatul cu Slovacia ne poate oferi şi un model de bune practici, dar și de noi oportunități. În Slovacia, adoptarea euro a consolidat beneficiile comerciale și competitivitatea economică. Și România intenționează să pregătească, în anii ce urmează, pașii necesari integrării monetare europene. Însă, avem nevoie, în continuare, să implementăm reforme și schimbări instituționale durabile. 
România a ajuns la acel nivel și în acel moment când trebuie să stimuleze mediul investiţional prin cel mai adecvat mix dintre relaxarea fiscală şi sustenabilitatea finanţelor publice, astfel încât scăderea taxelor să aibă un caracter permanent. În această privință este important să ne concentrăm atenția și asupra recâștigării încrederii, din partea mediului de afaceri, în politicile economice ale Guvernului. Calitatea guvernării se bazează în primul rând, pe seriozitate și responsabilitate pentru viitor, pe transparența actului guvernamental și dialogul deschis cu mediul de afaceri.
Am convingerea că toate aceste exigențe ale bunei guvernări vor fi reflectate, cum se cuvine, într-un ritm sănătos de creștere economică, precum și în beneficii sporite la nivelul cooperării economice dintre țările noastre. 
Vă mulţumesc şi vă doresc să aveţi discuţii constructive, care să cuprindă proiecte de afaceri eficiente și de lungă durată. Mult succes!


Onorată asistență,Doamnelor și domnilor,
Îmi face mare plăcere să fiu cu dumneavoastră astăzi, în această seară, aici, în Bratislava. Este prima mea vizită oficială în Slovacia, de fapt, este prima mea vizită în Slovacia și pot să spun că sunt foarte bucuros că am venit. Sunt oameni primitori, ne-am simțit de la început foarte bine, foarte bine primiți și, atunci, înțeleg mai bine și mai ușor de ce un număr destul de important de tineri români au hotărât să vină aici să își caute de lucru. 
Dumneavoastră, cei dintr-un, cum a spus doamna însărcinat cu afaceri, grup de tineri în poziții destul de interesante și de management, și în afaceri, acest grup care s-a adunat, probabil, la întâmplare, ați avut oportunități de a aplica pentru diferite poziții și ați făcut-o. Sincer, mi-ar fi plăcut să aveți aceste poziții acasă, la noi, în România, fiindcă sunteți oameni foarte bine pregătiți, foarte bine cotați pe piața muncii, evident, și cu multă energie, fără energie nu mergi într-o țară străină, să lucrezi acolo. Iată una din problemele grave ale României, pe care sper ca în anii următori să o putem, nu știu dacă o putem rezolva, dar, cu siguranță, ameliora, găsind căi de dezvoltare economică, în așa fel încât aceste poziții să devină atractive și în România. Există sectoare unde deja, în ziua de astăzi, se întâmplă, unde oameni bine pregătiți pot găsi o poziție destul de interesant remunerată și în România, încă relativ puține. Eu îmi doresc o astfel de Românie, în care economia funcționează foarte bine și în care tinerii își găsesc locuri de muncă pe măsura pregătirii și pe măsura așteptării, atunci când vor să câștige.
În afară de această chestiune, am avut o discuție mai interesantă cu doamna însărcinat cu afaceri referitor la vot. Am înțeles că, în mod normal, aici, la Bratislava, votau cam 200-300 de români și data trecută, în noiembrie, au fost cam peste 1500. Se pare că unii dintre ei au votat și cu mine, lucru care, cu siguranță, mă bucură, cunosc datele și mă onorează. 
În legătură cu acest vot vreau să spun ceva, ceva de foarte mare actualitate. Încă de la începutul mandatului meu, am spus foarte clar că o astfel de situație, în care românii din Diaspora nu pot vota din motive birocratice, nu vreau să mai avem niciodată, este inadmisibil. Sigur, toată lumea are dreptul la vot, dar, ca să fie un drept, trebuie să existe și posibilitatea practică de a-și exercita acest drept, ori această posibilitate nu a existat peste tot. Știți bine că au fost atunci adevărate revolte în zonele ambasadelor, consulatelor, cu incidente incredibile, care nu ar fi avut ce să caute în aceste zone. De atunci, am spus că vreau altă legislație, îmi doresc o lege care să permită și forme alternative de vot, este ceea ce se numește generic „votul prin corespondență”. Partidele au înţeles acest lucru, s-a început lucrul la o lege a votului prin corespondenţă, la început mai mult declarativ, dar pe urmă chiar s-au apucat de treabă şi în sesiunea de toamnă Parlamentul a lucrat foarte serios şi a finalizat o lege. O lege care, sigur, este un prim pas spre votul prin corespondenţă. Legea prevede că se foloseşte acum, la alegerile parlamentare, dar, cu siguranţă, dacă rezultatul e bun şi dacă se vede că procedura e fezabilă, se va schimba legea, în acest fel să se poată vota la toate alegerile naţionale, nu locale că acolo nu ar avea mult rost. Această lege şi-a găsit repede contestatarii, tot parlamentari, lucru absolut democratic. Este dreptul lor constituţional, dacă nu sunt mulţumiţi de un vot dat de o majoritate să solicite o opinie Curţii Constituţionale. Acest lucru a fost făcut, chiar două grupuri s-au găsit de astfel de contestatari, un grup în Senat, unul în Camera Deputaţilor. Una peste alta, astăzi Curtea Constituţională a analizat aceste contestaţii şi le-a găsit neîntemeiate. Deci, Legea este promulgabilă. Se va întoarce la mine şi dacă procedura birocratică se poate face repede pot să vă spun că mâine după-amiază, când mă întorc la Bucureşti, voi promulga această lege, care deschide, iată, o nouă posibilitate de vot pentru românii din Diaspora. Mi se pare un progres notabil, un lucru pe care mi l-am dorit, m-am adresat în repetate rânduri partidelor, Parlamentului, pentru a-i ruga să progreseze în această chestiune. Iată că se face!
Şi în fine, nu pot să îmi închei intervenția fără să menționez situaţia în care se află acum România din punct de vedere, dacă pot să mă exprim aşa, socio-politic - fiindcă este mult dincolo de politic şi nu este doar social. Am avut tragedia noastră, după aceea au avut francezii tragedia lor, dar imediat după tragedia de la Clubul Colectiv lumea a ieşit în stradă şi doar la început au ieşit în stradă fiindcă s-au manifestat împotriva Guvernului foarte puternic, după scurt timp aceste manifestări au fost împotriva politicienilor, lucru care a dat multora de gândit și nu vreau să intru în detalii legate de constituirea guvernului independent, care s-a finalizat aseară, cunoașteți aceste lucruri. Vreau doar să spun că faptul acesta, oameni care au ieșit în stradă să-și spună păsul, acest fapt este democratic, este legitim, și această voce, de data ceasta, s-a făcut auzită și a fost auzită. Sper să avem o înțelegere foarte bună a fenomenului în rândul partidelor, să avem reforme de substanță în interiorul partidelor, să primească oameni noi, să promoveze oameni noi. Politica se schimbă doar dacă se schimbă și oamenii care o fac. Nu putem să-i trimitem pe toți acasă și să luăm pe cine? Politică fără partide nu merge. Dar, aici văd o posibilitate și pentru oameni din generația voastră să intre în politică, dacă vor să schimbe ceva. Acum, nu cred că cineva din Bratislava merge la București să intre într-un partid, dar poate vorbiți cu prieteni, cu colegi de acasă, poate vă întreabă ce părere aveți și poate îi sfătuiți să încerce, ar fi un lucru important. Dacă vrem altfel de politică, trebuie să avem și oameni noi. Asta nu înseamnă că îi trimitem acasă pe cei bătrâni, ca mine, sper. Există oameni de toată isprava și politicieni de toată isprava, în toate partidele și la toate vârstele, dar reînnoirea se face și cu oameni tineri.
În acest sens, vă mulțumesc, îmi pare bine că ne-am întâlnit aici! Vă doresc în continuare succes în carieră și, dacă vreți, reveniți acasă! Mulțumesc!


Stimate domnule Preşedinte Andrej Kiska, Stimată doamnă Primar,Stimată doamnă însărcinat cu afaceri,
Distinși oaspeți,Doamnelor și domnilor,
Sunt onorat să particip astăzi alături de dumneavoastră la acest moment comemorativ al jertfei soldaţilor şi ofiţerilor români în timpul celui de-al Doilea Război Mondial, unul dintre evenimentele tragice care au marcat secolul XX. 
Am resimțit o puternică emoție mergând să mă reculeg la Cimitirul Militar Român din Zvolen, unde 11.000 dintre eroii neamului românesc și-au găsit somnul de veci.
Începând din noiembrie 1944, după eliberarea teritoriului naţional, contribuţia Armatei Române la efortul de război al Aliaţilor a fost de peste 500.000 de soldaţi şi ofiţeri. Peste 33.000 de militari români şi-au dat viaţa în luptele pentru eliberarea Cehoslovaciei, iar 11.000 dintre aceştia au fost înhumaţi în cimitirul militar din Zvolen la sfârşitul anilor ’50 prin grija autorităţilor cehoslovace.
Din decembrie 1944 până la jumătatea anului 1945, trupele armatelor întâi și a patra ale României au desfășurat unele dintre cele mai ample și dificile operații ofensive pentru eliberarea teritoriului cehoslovac de sub ocupația nazistă. Operaţiunea de la Zvolen - Banská Bystrica a Armatei 4 române a fost iniţiată la 10 februarie 1945 și, după lupte grele, cu un inamic bine organizat în teren, dispunând de armament numeros și înfruntând condiții extreme, militarii români, împreună cu aliații, au reușit eliberarea orașului Zvolen la 15 martie 1945. În aceeaşi zi, şapte divizii române şi trei mari unităţi sovietice au pornit ofensiva spre Banská Bystrica, oraşul fiind eliberat la 24 martie 1945, de Divizia 9 infanterie română şi Divizia 232 infanterie sovietică.
Timp de 147 de zile în care s-au dat lupte crâncene în condiții de iarnă aprigă, Armata Română a colaborat și luptat alături de partizanii slovaci și cehi. Așa cum cu emoție sinceră spunea o învățătoare din partea locului comandantului Diviziei 9 Infanterie a Armatei Române, „sfântă și frumoasă a fost misiunea dumneavoastră de a reda poporului nostru libertatea și posibilitatea de a-și croi un destin propriu”. Ne înclinăm în fața sacrificiului suprem al celor care au pus ţelurile libertăţii mai presus de ei înşişi – români, slovaci, cehi și de alte naționalități.
Astăzi ne asumăm cu toată răspunderea datoria de a preţui şi onora sacrificiul acestor eroi. Ne revine responsabilitatea de a păstra încrederea şi credinţa lor într-o lume liberă şi democratică, de a ne aduce propria contribuţie la promovarea valorilor libertăţii şi păcii.
Doresc să exprim recunoștința poporului român pentru dedicația și grija cu care autoritățile slovace, cetățenii și veteranii slovaci cinstesc memoria militarilor români căzuți pe frontul de luptă acum 70 de ani și îngrijesc locurile în care aceștia și-au găsit somnul de veci.
Am decis să omagiez prin decorațiile acordate astăzi meritele în păstrarea memoriei ostașilor Armatei Române, dedicația pe care dumneavoastră ați arătat-o, de-a lungul anilor, pentru îngrijirea monumentelor și mormintelor militarilor români care și-au găsit somnul de veci pe pământul Slovaciei, în Cimitirul Militar Românesc de la Zvolen, meritele dumneavoastră în luptele de partizani, participanți la Insurecția Națională Slovacă și în memoria solidarității cu militarii Armatei Române.
Sacrificiul dumneavoastră și al eroilor români nu va fi uitat niciodată! Mulţumesc!


Stimată doamnă Director al Școlii Gimnaziale nr. 1 Horia, Stimată doamnă Director al Școlii Gimnaziale Cilibia,Dragi elevi,Distinși profesori,Doamnelor și domnilor,
Dați-mi voie să felicit dascălii și conducerea celor două școli generale pentru contribuția susținută la formarea intelectuală și umană a generații de copii. Dăruirea și profesionalismul fiecăruia dintre dumneavoastră sunt reflectate în rezultatele elevilor și în implicarea acestora și a comunităților locale în viața școlii. 
Mă bucur să fiu primul Președinte al României postdecembriste care oferă decorații unor unități de învățământ gimnazial. Sper ca acesta să fie un prim semnal că schimbarea se face prin și cu educație, la toate nivelurile. 
Școala Gimnazială nr.1 Horia din județul Constanța ocupă un onorant prim loc la asigurarea calității printre școlile evaluate în mediul rural. Școala Gimnazială Cilibia din județul Buzău, prin proiectele și inițiativele implementate la nivel local, înregistrează rezultate deosebite în creșterea participării la educație, reducerea abandonului şcolar și stimularea motivației pentru învățare în rândul elevilor. 
Sunteți exemple de excelență și bună practică pentru întreaga țară. Excelența nu înseamnă doar rezultate la olimpiade și concursuri școlare. Este nevoie să remarcăm performanţa şi atunci când o comunitate școlară reușește să reducă abandonul școlar, să crească implicarea în procesul educațional atât a elevilor, cât și a părinților şi să înregistreze o evoluție pozitivă a rezultatelor individuale ale copiilor din școală. Îmi doresc să pot omagia din ce în ce mai multe astfel de exemple.
Educația constituie una dintre prioritățile mandatului meu. Este, cu permisiunea dumneavoastră, proiectul meu de ţară. Astfel, sunt bucuros că, în contextul relansării dezbaterii naționale pentru educație, am ocazia să recunosc meritele unor dascăli cu vocație, care reuşesc să fructifice şi să crească potenţialul tuturor copiilor din comunităţile din care fac parte. 
Sunt încrezător că veți continua acest parcurs de creștere cu aceeași dăruire și determinare. Vă mulţumesc şi vă doresc mult succes!


Dragi copii,Distinși profesori, Doamnă Ministru,Stimați invitați,
Vă felicit pentru acest demers sincer și pentru mesajul vostru încărcat de semnificații! Este un manifest care transmite și oferă speranță. 
Expresia „Când voi fi mare...” reflectă visuri și așteptări pe care cel mai adesea le uităm cu trecerea anilor. Dar visele copilăriei sunt cea mai autentică reflecție a unui viitor nealterat de prejudecățile celor din jur, de limitările impuse de „nu ai voie”, „nu se poate” sau „e imposibil”. Este o imagine a unei lumi cu personaje pozitive, în care toți, indiferent de statutul social, suntem capabili să realizăm ceea ce ne propunem, în care învingi doar prin fapte bune și curaj, în care provocările au un final fericit şi în care putem deveni orice ne propunem. 
De aceea, dragi copii, vă mulțumesc pentru acest manifest, care îmi dă convingerea că întărind comunicarea între voi și adulți, sub toate aspectele, putem transforma lumea ce ne înconjoară în acea realitate care să vă reprezinte şi să vă susţină. Respectul față de opiniile voastre, deschiderea față de argumentele aduse în susținerea acestora și implicarea în procesul decizional sunt esențiale pentru devenirea voastră ca adulți și cetățeni activi.
Astăzi, la aniversarea a 25 de ani de la semnarea Convenției cu privire la Drepturile Copilului, vreau să reafirm respectarea şi garantarea prevederilor sale pentru toți copiii aflați pe teritoriul României, indiferent de rasă, culoare, sex, limbă, religie, opinie politică, în măsura în care este, naţionalitate, apartenenţă etnică sau origine socială, de situaţia materială, incapacitatea fizică, de statutul la naştere sau de statutul dobândit al copilului ori al părinţilor.
Societatea românească trece printr-o perioadă de maturizare democratică. Mulţi tineri încep să îşi dorească mai mult de la cei care îi reprezintă, ceea ce este o condiţie esenţială de funcționare a unui sistem democratic. Eu sper ca dorinţa dumneavoastră de implicare de acum să se păstreze şi în etapa maturizării.
Avem nevoie de cetăţeni activi în politică, în societatea civilă, în comunităţile locale şi în toate instituţiile şi organizaţiile din România. De aceea, dorința voastră de a fi auziți este complet îndreptățită și trebuie stimulată, sprijinită și promovată în şcoală şi în societate.
Această participare trebuie să completeze un proces educaţional care să vă permită să deveniţi cetăţeni implicaţi.
De aceea, în următorii doi ani îmi doresc ca întreaga societate să devină parte a unui exerciţiu de imaginaţie – cum ne dorim să arate şcoala românească pentru a putea educa românii de mâine. Îmi doresc o reformă autentică, o schimbare profundă fiindcă, din păcate, boala sistemului de educație românesc nu este lipsa de reformă, ci reformita cronică de care suferă de la revoluție încoace. Am avut mulți, foarte mulți miniștri ai educației și fiecare a încercat o reformă sau chiar două. Ceea ce nu-mi doresc este o reformă formală și ceea ce îmi doresc este o dezbatere publică largă, de lungă durată, urmată de schimbări profunde, care pot fi motivate și care dau rezultate.
Dragi copii,
Contribuţia voastră, ca cei mai tineri beneficiari ai procesului educaţional, este esenţială pentru ca viziunea educaţiei pentru România de mâine să fie una solidă, ambiţioasă şi pe termen lung. Entuziasmul, lipsa de limitări de toate tipurile, imaginaţia şi familiaritatea cu lumea tehnologiei moderne, pe care cu certitudine noile generaţii le au în doze mari, sunt esenţiale pentru o viziune asupra educaţiei racordată la realitate. 
Astăzi avem privilegiul să vă ascultăm şi ocazia să sărbătorim 25 de ani de când întreaga lume a considerat esenţial să avem un document care să garanteze drepturile copiilor, în baza a patru principii: non-discriminarea; urmărirea celor mai bune interese ale copilului; dreptul la viaţă, supraviețuire și dezvoltare şi respectul faţă de părerile copilului. Îmi doresc ca aceste principii să stea la baza deciziilor politice şi administrative.
În încheiere, vă doresc mult succes în devenirea voastră ca adulți și vă asigur că eu sunt alături de voi! Vă mulțumesc!


Doamnelor și domnilor miniștri,Onorați parlamentari,Onorați invitați,Doamnelor și domnilor,
Bine ați venit la Palatul Cotroceni, la dezbaterea organizată de Administrația Prezidențială! Oferim astfel un cadru instituţional de dialog pe o temă care va marca viitorul societății românești – educaţia pentru sănătate. 
Acest eveniment se află la intersecţia a două teme foarte importante pentru noi toți. Atunci când sunt întrebați care sunt primele lor preocupări, majoritatea românilor răspund „sănătatea” și „educația”. Atunci când guvernanții își definesc domeniile prioritare, aceleași două se găsesc, de fiecare dată, în top. Iar în campaniile electorale actorii politici recunosc, cu toții, nevoia de a investi resurse de toate felurile și efort în sănătate și educație.
Avem, iată, un consens declarativ - sănătatea și educația sunt cruciale. Dar ceva lipsește, evident, până la a avea în realitate rezultate palpabile și constante în timp. 
Această dezbatere vine, așadar, într-un demers mai amplu pe care îl facem pentru ca în aceste două domenii să trecem de la bune intenții la strategii pe termen lung, de la acțiuni separate la politici coerente și măsuri sistematice, de la efecte de moment la un impact major pentru generațiile viitoare. Este deja larg cunoscut faptul că cele mai răspândite boli ale societății moderne pot fi evitate prin prevenție. 
Trebuie să recunoaștem faptul că tot mai mulți români conștientizează importanța prevenției, a unui stil de viață sănătos și a informării ca acces la mai multă responsabilitate față de propria sănătate. Această responsabilizare individuală trebuie însă dublată și încurajată de efortul autorităților. Personal, susțin prevenția ca prioritate zero a politicilor de sănătate și cred că educația în acest sens, încă de la cele mai fragede vârste, este calea către o societate mai prosperă. La Administrația Prezidențială veți găsi întotdeauna cadrul pentru dialog real între toți actorii - instituții responsabile, societate civilă, comunitate școlară, asociații profesionale, iar în mine personal, ca de fiecare dată, veți găsi un partener atent și preocupat.
Doamnelor și domnilor,
Pe 20 noiembrie am avut bucuria de a primi, chiar în această sală, un grup de copii frumoși, sinceri și plini de speranță. Au făcut un apel către noi, adulții, să ne amintim cum era în copilărie, cum ne doream să schimbăm lumea și să revoluționăm sistemul. Este un apel de a fi ascultați și sprijiniți. 
An de an așteptările copiilor de la fiecare dintre noi au crescut, și odată cu ele dorința de a le fi respectate drepturile. România și-a asumat să asigure tuturor copiilor dreptul la o dezvoltare fizică și psihică armonioasă, dreptul de a fi protejați împotriva violenței și a oricărei forme de maltratare, la protecție împotriva drogurilor, a abuzului de orice fel, dreptul la o educație care să îi pregătească pentru viață în spiritul înțelegerii și toleranței. 
De siguranța și sănătatea copilului de astăzi depind sănătatea şi bunăstarea adultului, precum și dezvoltarea societății de mâine. Educația pentru sănătate, realizată în cadrul formal al sistemului de învățământ, este o mare oportunitate. Este o primă cale prin care copiii pot afla informații corecte despre diferite aspecte ale sănătății și începutul formării unor atitudini și deprinderi care vor avea efecte pentru sănătatea lor de-a lungul întregii vieți. 
O conduită preventivă se formează în timp, impactul fiind mai mare atunci când debutează la o vârstă fragedă. Școala are o autoritate morală recunoscută și, de aceea, educația pentru sănătate asigurată prin intermediul acesteia capătă o recunoaștere individuală și socială deosebită.
Învățământul românesc are nevoie de o abordare integrată a conceptului de educație pentru sănătate. Aceasta implică mai mult decât o materie suplimentară la clasă. Presupune existența în fiecare unitate de învățământ a unei ambianțe școlare ce inspiră curățenie, siguranță și igienă, implică asigurarea asistenței medico-sanitare de urgență în timpul programului, alocarea timpului și dotărilor necesare pentru educație fizică și sport, existența personalului și activităților de consiliere psihopedagogică. 
Stimați invitați, 
Trăim într-o societate globală, interconectată, în care accesul la informații este liber, iar sursele sunt multiple, o lume în care amenințările la adresa sănătății vin de oriunde: alimentație, stres, poluare, necunoaşterea riscurilor de sănătate asociate diferitelor tipuri de comportamente. Singurul filtru pe care copiii îl au este educația, principala lor protecție în fața riscurilor și incertitudinilor prezentului. 
De aceea, îmi exprim convingerea că împreună, depășind barierele de tipul „pe vremea mea”, vom găsi soluții eficiente, adecvate vremurilor noastre şi contextului plin de provocări în care ne aflăm.
Știu că avem același țel și aceeași determinare atunci când vine vorba de sănătatea copiilor din România și a tuturor în general. De aceea, sunt încrezător în rezultatele pe care dezbaterile argumentate şi bazate pe dovezi de pe parcursul zilei le vor aduce. Vă doresc mult succes!


Dragi români,
1 Decembrie reprezintă aniversarea Marii Uniri și sărbătoarea noastră de suflet. 1 Decembrie este ziua în care ne amintim cu gratitudine și solemnitate de trecut, de jertfa înaintașilor noștri care a făcut posibilă realizarea unui ideal național. 
S-au scurs 97 de ani de la înfăptuirea Marii Unirii în 1918. În acest răstimp, națiunea română a fost încercată de provocări, de război și dictatură, de tranziție, de revoltă și dezamăgire, de criză și austeritate, de nevoia schimbării și căutarea speranței. 
De fiecare dată, națiunea noastră și-a regăsit energia interioară, forța și determinarea pentru a-și construi un viitor mai bun, s-a ridicat pentru a împlini aspirația spre unitate și libertate, iar românii și-au regăsit, mereu și mereu, curajul și vocea. 
1 Decembrie nu este doar o celebrare a trecutului, ci și prilejul cel mai bun pentru a ne conecta mai puternic la prezent, la locul pe care îl avem în Europa și în lume, de a fi conștienți de noi înșine. România se definește astăzi mai activ și cu mai multă hotărâre, într-o regiune complicată, într-o lume în care și-au făcut loc, din păcate, războiul și amenințarea teroristă. Lucrurile s-au schimbat față de acum 20 sau 10 ani și chiar față de anul trecut. Într-o vreme incertă și imprevizibilă, România oferă certitudine și predictibilitate - certitudinea democrației în interior și predictibilitatea parteneriatului în exterior.
Putem spune, fără teama de a greși, că democrația este astăzi un bun național, că avem deja o conștiință civică democratică puternic înrădăcinată. Cei care au trăit în vremea dictaturii și au experiența unui trecut marcat de autoritarism știu să prețuiască valorile câștigate prin jertfă, iar cei mai tineri dintre noi, născuți liberi, nu ar mai concepe o altfel de viață decât cea trăită în spiritul afirmării propriilor aspirații, al dreptului de a vorbi, de a alege, de a contesta și participa. România este o democrație pe care cetățenii o fac puternică. 
Țara noastră este astăzi și un partener credibil pentru aliații săi din NATO și Uniunea Europeană. Avem această capacitate de a furniza încredere și stabilitate într-o zonă cu tensiuni și riscuri de toate felurile. Ultimul an a însemnat întărirea statutului de membru al NATO și al Uniunii Europene, pe care l-am asumat ca proiect național, dar și o prezență constantă a României în această calitate și o contribuție la eforturile comune de a face mai sigură și mai pașnică lumea în care trăim.
Pentru aceste motive și nu numai, cred că este momentul să redescoperim mândria națională, dar nu ca pe un slogan prea des și nepotrivit folosit, nu ca pe o etichetă care acoperă o lipsă de încredere în noi înșine, ci în mod sincer. 
Nu în ultimul rând, acest 1 Decembrie este încă un pas spre acel viitor pe care ni-l dorim cu toții și despre care voi vorbi mereu până când va deveni realitate – acela al unei Românii cu adevărat puternice!
Peste trei ani vom sărbători Centenarul Marii Unirii și vom avea prilejul unui bilanț al celor o sută de ani de modernitate. Dar, în același timp, va fi momentul pentru a proiecta următoarea sută de ani, pentru a afirma cu tărie ce fel de Românie vrem să lăsăm generațiilor care vin după noi. 
Cred că din această viziune pentru următorul secol nu vor putea lipsi educația și cunoașterea, respectul pentru valorile materiale și spirituale, pentru moștenirea culturală și patrimoniu, pentru toate acele lucruri care definesc ingeniozitatea, creativitatea și ambiția acestui popor. 
Dragi români,
Am ales anul acesta o celebrare mai puțin fastuoasă și mai mult ancorată în realitate, în care onorăm simbolurile naționale, pe cei ce servesc sub drapelul tricolor în teatrele de operațiuni militare, în care ne arătăm prețuirea față de cei care promovează și întruchipează valori în societatea românească și recunoaștem profesionalismul și efortul pus în slujba celorlalți. 
Știu că a fost un an dificil pentru toată lumea, marcat chiar recent de evenimente tragice, care ne-au reamintit câte lucruri încă nu funcționează, câte lipsuri grave avem în toate sistemele. Dar au scos la iveală și exemple de curaj, dăruire și determinare, și mai ales o profundă dorință de schimbare. 
Acestei dorințe de schimbare va trebui să îi răspundem în anul ce urmează cu toții – oameni politici, instituții, partide, societate civilă, presă. Putem privi Ziua Națională din acest an ca pe un nou început, în materie de practici, comportamente și mentalități. 
Ne place sau nu, politica este cea care dă direcția unei societăți și prin care se exprimă interesele oamenilor. Avem nevoie de un nou început în politică. Dar aceasta nu înseamnă să ștergem cu buretele lucrurile bune care s-au întâmplat, ci să încercăm cu toții o înnoire – idei noi, abordări și atitudini noi, oameni noi, păstrând în același timp stabilitatea și echilibrul sistemului politic românesc. 2016 va putea fi astfel anul în care reconstruim încrederea cetățenilor în instituții, în partide, dar și în oamenii care candidează în numele lor.
Dragi români,
Vă îndemn să purtăm în suflet ziua de azi ca pe una specială, în care suntem conștienți de ceea ce ne apropie și ne face mai buni, mai uniți, mai solidari!
Să fim mai generoși cu noi înșine și unii cu alții, pentru că niciodată ura și învrăjbirea nu au dus la prosperitate și nu au mișcat o societate înainte. Unitatea, solidaritatea și consecvența sunt căile care ne vor duce spre o Românie cu adevărat puternică în Europa și în lume! La mulți ani, români! La mulți ani, România!


Domnilor miniștri,Domnule director,Doamnelor şi domnilor generali și chestori de poliţie,
Ca semn al aprecierii pentru rezultatele remarcabile şi profesionalismul de care daţi dovadă în îndeplinirea misiunilor încredinţate, cu ocazia zilei de 1 Decembrie - Ziua Naţională a României, am hotărât să dau curs propunerilor Ministrului Apărării Naţionale, ale Ministrului Afacerilor Interne şi ale Directorului Serviciului de Protecţie şi Pază de a înainta în următorul grad generali şi chestori de poliţie în activitate şi de a acorda gradul de general de brigadă şi chestor de poliţie unor colonei, comandori sau comisari şef de poliţie. 
Am luat în considerare faptul că ofiţerii propuşi sunt reprezentativi pentru aceste instituţii şi îşi îndeplinesc în mod exemplar îndatoririle ce le revin în structurile pe care le comandă. Acest demers nu este doar simbolic. El constituie un semn al susţinerii proiectului de modernizare a instituţiilor cu atribuţii în domeniul securităţii naţionale, pentru a elimina deficienţele care pot genera vulnerabilităţi în sistemul de apărare şi ordine publică. Astfel, ne consolidăm credibilitatea strategică şi devenim un real furnizor de securitate regională, într-un mediu de securitate complex şi volatil.
Sunteţi chemaţi să răspundeţi unor provocări complexe, care vin din zone diferite. În acelaşi timp, precum bine ştiţi, societatea are aşteptări mari de la dumneavoastră şi de la instituţiile pe care le reprezentaţi. Aveţi datoria să analizaţi cu luciditate ce funcţionează şi ce lipseşte, unde este nevoie de un plus de coordonare pentru a creşte eficienţa și performanţa instituţiilor dumneavoastră. Am încredere că veţi fi la înălţimea cerinţelor şi misiunilor ce vă sunt încredinţate. Vă asigur de sprijinul meu constant şi vă încurajez să acţionaţi pentru creşterea colaborării şi cooperării atât în interiorul instituţiilor din care faceţi parte, cât şi între acestea.
Avem astăzi o nouă Strategie de Apărare a Țării, adoptată de Parlament la propunerea mea în calitate de Președinte al României, conform prevederilor constituționale. Această Strategie pune un accent deosebit pe cooperarea și interoperabilitatea între instituții. Îmi doresc să muncim împreună, cu tenacitate, la punerea în aplicare a acestui document politic fundamental al României. Mă bazez pe dumneavoastră ca parteneri în a arăta că suntem serioși în domeniul apărării și securității naționale. 
Vă îndemn să priviți acest moment nu ca pe o încununare de carieră, ci ca pe un nou început. Aveți și avem de demonstrat împreună multe lucruri pentru România. 
Vă felicit şi vă urez succes în activitate!


Domnule Președinte al Academiei Române, Domnilor membri ai Academiei Române,Domnule Președinte al Agenției Spațiale Române,Domnule Director al Radio France Internationale România, Doamnelor și domnilor,
Astăzi, cu prilejul Zilei Naționale a României, am decorat, în numele statului român, reprezentanții a trei instituții remarcabile. Permiteţi-mi să încep prin a vă felicita pentru aceste distincții pe care le meritați din plin și să spun câteva cuvinte despre semnificația acestui moment, într-o zi importantă pentru națiunea noastră.
Nu am vrut să treacă această sărbătoare națională fără să onorez și să pun în valoare meritul personal și instituțional la consolidarea și la propășirea societății românești contemporane. Sunt bucuros, ca Președinte, să pot decora reprezentanții de seamă a trei domenii fundamentale pentru viața României de astăzi și de mâine: cercetarea științifică, inovarea și jurnalismul de calitate.
Toate aceste trei instituții – Academia Română, Agenția Spațială Română și Radio France Internationale România – alături de reprezentanții lor, au demonstrat, prin realizările lor, un efort susținut de a lucra pentru o Românie prosperă și puternică.
România nu poate fi decât bazată pe cunoaştere, prin cercetare ştiinţifică şi inovare, având în vedere istoria sa şi capacitatea creativă din ţară şi din afara graniţelor. Academia Română reprezintă forul cel mai reprezentativ de consacrare ştiinţifică al României şi păstrătoarea unei îndelungate tradiţii spirituale a poporului român. Este esenţial pentru identitatea noastră naţională să ne recunoaştem valorile, pe acei oameni care au demonstrat o înaltă ţinută ştiinţifică pe tot parcursul vieţii lor academice şi profesionale. Cred cu tărie în întărirea legăturii dintre cercetare şi educaţie, ca o condiţie sine qua non a supravieţuirii unei societăţi democratice, cea în care cetăţenii României puternice să poată înţelege şi utiliza noţiuni ştiinţifice. De aceea, mă bucur că mulţi dintre cei decoraţi astăzi sunt sau au fost dascăli.
Doamnelor și domnilor,
Am decorat astăzi Agenția Spațială Română, o instituție de vârf, recunoscută în plan internațional. Activitatea ei nu este atât de abstractă cum ar putea părea. Ea contribuie la viaţa noastră de zi cu zi în domenii precum telecomunicațiile, agricultura de precizie, siguranța frontierelor, siguranța în transporturi şi, mai de actualitate, managementul crizelor. La noi, această muncă ce include coordonarea activităţilor naţionale de cercetare şi aplicaţii spaţiale şi de securitate este realizată de către Agenţia Spaţială Română. Instituția dumneavoastră, care serbează 20 de ani de activitate, reprezintă un exponent foarte important al inovării româneşti. V-ați dovedit deja capacitatea de a aduce inovarea românească în comunitatea europeană şi internaţională prin informarea și sprijinirea organizațiilor din România pentru ca acestea să beneficieze de oportunitățile oferite de programele Agenției Spațiale Europene.
Onorată asistență,
Ultimul domeniu, dar nu cel din urmă, pe care am vrut să îl onorez este un spațiu liber al comunicării și al ideilor de calitate, jurnalismul. Oriunde într-o societate democratică, presa are în definitiv datoria de a apăra valorile democrației și ale pluralismului și de a sluji cu responsabilitate interesul public. Ca politician, am simțit deseori direct ce înseamnă diferența dintre instituții media corecte și oneste și organisme de presă care au abdicat de la valorile jurnalismului. Dumneavoastră faceți cu certitudine parte din prima categorie.
Radio France Internationale România a fost prezent în țara noastră încă din 1990, împlinind anul acesta 25 de ani, o vârstă frumoasă a maturității. Prin obiectivitate, profesionalism și independență, postul dumneavoastră de radio a devenit o voce a analizei critice de calitate, a dezbaterii autentice, a informației credibile și oneste. Ați devenit astfel un etalon și mai ales o comunitate de valori, de care presa românească are atâta nevoie, motiv pentru care vă încurajez să mergeți mai departe.
În încheiere, vreau să adaug că această ceremonie este un moment al prețuirii și al speranței. Al preţuirii pentru ceea ce aţi clădit – toți cei onorați astăzi la Palatul Cotroceni – şi continuaţi să clădiţi pentru România. Şi al speranţei că întreaga comunitate din care proveniți va prelua modelul dumneavoastră.
În final, vă felicit pe toți pentru realizările dumneavoastră și vă doresc «La mulți ani!»


Domnule Ministru,Domnilor parlamentari,Stimați invitați,
Forumul „Pacientul – Centrul Sistemului de Sănătate” este un eveniment care face parte dintr-un demers mai amplu, dedicat dezbaterilor asupra situației sistemului sanitar și posibilelor soluții pentru a-l face mai corect și mai eficient pentru cetățeni. Am oferit aici, la Palatul Cotroceni, cadrul de dialog pe tema migrației personalului medical, pe tema educației pentru sănătate și prevenției, iar acum găzduim acest eveniment dedicat pacienților și modului în care sistemul sanitar răspunde nevoilor lor. 
Îmi doresc ca aceste dezbateri să nu reprezinte simple evenimente punctuale pe agenda diverșilor actori din sistem, ci să ofere premisele unor strategii și direcții pentru reformarea autentică a acestui sistem, care ne afectează și ne preocupă pe toți.
Posibilitatea pacienților de a fi implicați în îngrijirea sănătății lor a evoluat în ultimele decenii, iar înțelegerea acestui nou rol al pacientului este unul dintre fundamentele succesului unui sistem în sănătate. Cu alte cuvinte, este important ca pacienții să-și cunoască drepturile, iar ceilalți participanți la actul medical să se raporteze la ei cu respect și responsabilitate.
Din păcate, atunci când fac comparație cu restul statelor europene, românii se declară nemulțumiți de sistemul sanitar de la noi. Autoritățile publice din domeniu au elaborat, în decursul anilor, strategii și planuri ori au încercat să ia măsuri menite să conducă la ameliorarea sistemului. Din nefericire, ca și în cazul altor domenii, nu de teorie și de planuri am dus sau ducem lipsă, ci de conectare la realitate, de consecvență în aplicarea lor și în ducerea lor la îndeplinire. 
O reformare reală a sistemului nu se poate face cu ignorarea pacienților sau cu o consultare pur formală a asociațiilor de pacienți. Dimpotrivă, aceasta trebuie să pornească de la pacient, de la nevoi și așteptări, și asta în mod transparent. 
Doamnelor și domnilor,
Fără îndoială, sistemul sanitar are numeroase probleme - plecarea cadrelor medicale în străinătate, lipsa dotărilor și infrastructurii sanitare, management neperformant. Toate acestea se răsfrâng în mod direct asupra pacientului. 
Cred că este de datoria noastră să redăm cetăţenilor încrederea în sistemul naţional de sănătate prin garantarea accesului real la serviciile medicale de care aceștia au nevoie şi a calităţii actului medical, prin finanţarea adecvată şi administrarea eficientă a resurselor în domeniu, prin redarea demnităţii profesionale personalului medical şi stoparea exodului medicilor.
Niciuna dintre aceste probleme nu se poate însă rezolva în absența conștientizării că pacientul și o relație profesionistă și responsabilă cu el reprezintă parte din soluțiile preconizate. Înțelegerea acestui aspect este deosebit de importantă, insuficient asimilată de către decidenții din domeniu și, aș îndrăzni să spun, chiar de natură a schimba întreaga modalitate în care gândim sistemul. 
Asta înseamnă, cred eu, a pune pacientul în centrul sistemului, ca liant între actorii acestui sistem: medicul de familie, medicul de spital, casa de asigurări de sănătate, farmaciști, autoritățile de reglementare a asistenței medicale. 
Ne dorim cu toții un sistem de sănătate care dovedește respect pentru nevoile și valorile pacientului, care furnizează informația corectă și completă, esențială pentru ca pacienții să ia decizii proprii legate de sănătatea lor. Un asemenea sistem trebuie să permită implicarea pacienților în definirea politicilor de sănătate și să asigure acces la servicii potrivite, sigure și de calitate. 
Sper ca dezbaterile dumneavoastră să ofere câteva direcții pentru ca România să aibă un astfel de sistem. Vă mulțumesc și vă doresc mult succes astăzi!


Domnule Ministru al Afacerilor Externe,Doamnelor și domnilor Miniștri,Excelențele voastre, doamnelor și domnilor ambasadori și membri ai corpului diplomatic,Onorați oaspeți,Doamnelor și domnilor,
Este un privilegiu să particip în această seară la Gala Aniversară prin care marcăm 60 de ani de la aderarea României la Organizația Națiunilor Unite. Tot în acest an, am aniversat şi 70 de ani de la punerea bazelor acestui proiect vizionar, menit menţinerii păcii şi prevenirii unor noi conflagraţii mondiale.
În paralel cu creşterea numărului de membri, de la 51 la 193, ONU şi-a urmărit permanent vocaţia de a acţiona legitim pentru pace şi securitate, pentru promovarea drepturilor omului, într-un cadru de cooperare internaţională şi de respectare a dreptului internaţional. 
În actualul context de securitate volatil, rolul Organizației Națiunilor Unite devine tot mai important. Anul 2015 a fost un an care a pus la încercare comunitatea internațională în general și Uniunea Europeană în special. Faptul că la ora actuală aproape 120.000 de persoane sunt implicate în diverse misiuni ale ONU arată disponibilitatea Organizaţiei de a sprijini oamenii aflaţi în suferinţă. În acelaşi timp, acest număr reflectă o realitate îngrijorătoare a crizelor şi războaielor din diverse regiuni ale globului.
În noua arhitectură globală, România își urmărește consecvent și pragmatic obiectivele. Parteneriatul strategic cu Statele Unite ale Americii, apartenenţa la NATO şi Uniunea Europeană reprezintă elementele fundamentale care ne definesc statutul şi cadrul de acţiune internaţională.
Orientarea noastră strategică în planul prezenţei globale a continuat să vizeze dezvoltarea parteneriatelor cu state democratice şi prospere, asumarea de poziţii echilibrate faţă de toţi actorii internaţionali, consecvenţă în promovarea democraţiei şi a drepturilor omului, combaterea terorismului şi a extremismului de orice natură, a crimei organizate transnaţionale şi împiedicarea proliferării armelor de distrugere în masă.
Date fiind evoluţiile din vecinătate, obiectivul central al României a fost şi rămâne acela de a-şi consolida securitatea, atât prin asigurarea mijloacelor naţionale, cât şi prin folosirea la maximum a parteneriatelor noastre strategice, în mod special cel cu SUA, precum şi a apartenenţei la NATO.
În NATO, ne numărăm printre cei care susţin necesitatea consolidării dimensiunii apărării colective, cu atenţie sporită asupra flancurilor strategice de la Est şi Sud. Pledăm, în acelaşi context, pentru o atenţie mai mare acordată regiunii Mării Negre, punct strategic pentru securitatea euro-atlantică.
Summitul Aliat de la Varşovia, din iulie 2016, se profilează ca unul esenţial pentru proiectarea răspunsurilor ferme la provocările de securitate actuale. În pregătirea acestuia, am organizat la Bucureşti, în noiembrie, un Summit regional, în cadrul căruia statele de la frontiera de Est au transmis un mesaj comun privind obiectivul vital al adaptării strategice a NATO şi al reconfirmării angajamentelor noastre în consolidarea frontierei răsăritene a NATO şi UE. 
Toate aceste linii de acţiune sunt menţionate explicit în noua Strategie Naţională de Apărare a Țării, urmărind consolidarea credibilităţii strategice a unei „Românii puternice în Europa şi în lume”, profilată prin continuitate şi predictibilitate, ataşată valorilor şi principiilor democratice, sursă de stabilitate într-o regiune complicată. 
Distinși invitați,
Privind retrospectiv asupra celor şase decenii, constatăm că ONU a fost primul cadru postbelic de afirmare a statalităţii României pe arena internaţională. După admiterea în Organizaţie, la 14 decembrie 1955, ţara noastră a încercat să exploreze diverse posibilităţi pentru promovarea intereselor naționale. Dezvoltarea graduală a activismului său în cadrul acestui for, dublată de o deschidere spre Occident, au condus la efecte colaterale pozitive pentru prestigiul şi profilul României. 
În perioada 1967-1968, România a deținut funcţia de Preşedinte al Adunării Generale. Anii ‘80 au marcat, din păcate, declinul relaţiei cu ONU, pe fondul încălcării drepturilor omului. 
După evenimentele din decembrie 1989, priorităţile României în cadrul Organizației Națiunilor Unite s-au modificat. 
Aceasta a devenit un furnizor major de asistenţă tehnică, au fost vizate domenii esenţiale pentru modernizarea ţării precum economia, protecţia mediului, dezvoltarea instituţiilor democratice, educaţia, copiii aflaţi în situaţii dificile. Cele mai semnificative fonduri şi programe ale ONU şi-au deschis reprezentanţe şi au pus în aplicare proiecte pentru România. Amintesc aici Programul Naţiunilor Unite pentru Dezvoltare, Fondul Naţiunilor Unite pentru Copii, Fondul Naţiunilor Unite pentru Populaţie, Organizaţia Internaţională a Muncii, Organizaţia Mondială a Sănătăţii, Comisariatul Naţiunilor Unite pentru Refugiaţi. 
După anul 1990, România a realizat două mandate semnificative ca membru nepermanent în Consiliul de Securitate al ONU, în perioadele 1990-1991 şi 2004-2005 și a început să participe cu trupe la operaţiunile de menţinere a păcii. A urmărit promovarea unor iniţiative în domeniul drepturilor omului, democraţiei şi statului de drept. 
Ţara noastră a fost în măsură să realizeze, pentru prima dată în istoria sa de membru al ONU, o iniţiativă semnificativă, prin rezoluţia „Promovarea şi consolidarea democraţiei”, adoptată în anul 2000 de Comisia Drepturilor Omului şi de Adunarea Generală. 
Un alt succes românesc a fost, în 2005, rezoluţia „Cooperarea între ONU şi organizaţiile regionale în asigurarea păcii şi securităţii internaţionale”, primul document principial şi programatic al ONU pe tema regionalismului.
În România activează centre internaţionale de nişă politico-strategice precum Centrul de Excelenţă pentru Protecţie şi Securitate, în care sunt pregătiţi participanţi la misiunile politice şi de pace ale ONU în teren sau Centrul de Tranzit de Urgenţă pentru Refugiaţi de la Timişoara. Acesta din urmă este cel mai important proiect al României în domeniul protecţiei refugiaţilor, reprezentând un model de bună practică. Rolul şi valoarea unui astfel de model în actualul context regional şi internaţional sunt de la sine înţelese. 
Personal, am fost onorat să pot conduce delegația României la cea de-a 70-a sesiune a Adunării Generale ONU, desfășurată recent la New York, și să mă întâlnesc cu Secretarul General, domnul Ban Ki-moon. A fost un excelent prilej de a reafirma angajamentul profund al României față de ONU și faţă de valorile sale fundamentale. Suntem decişi să ne implicăm şi să ne asumăm în continuare principiile definitorii care au consacrat ONU ca pe un for remarcabil de promovare a drepturilor omului. 
Doamnelor și domnilor,
Într-o lume din ce în ce mai complicată şi mai plină de provocări, aflată în strânsă interdependenţă şi dinamică multiplă, cooperarea devine o necesitate. Este nevoie de o acţiune fermă, desfăşurată într-o logică a complementarităţii de interese ale tuturor actorilor. 
Principiile pe care se bazează ONU rămân esențiale pentru soluționarea problemelor grave cu care se confruntă comunitatea internațională. Credem că reconectarea la valorile solide care fundamentează Organizaţia este crucială.
Doresc, în încheiere, să îi felicit pe toţi cei care – diplomaţi, experţi, responsabili politici – au valorificat de-a lungul timpului apartenenţa şi implicarea României la ONU. Această aniversare poate fi şi un prilej de regândire profundă, orientată și mai puternic spre acţiune, a oportunităţilor oferite de cadrul multidisciplinar al Organizației Națiunilor Unite pentru promovarea intereselor naţionale ale României şi profilarea sa ca stat puternic și implicat în lume. Vă mulțumesc!


Domnule Președinte al Senatului,Domnule Președinte al Camerei Deputaților,Domnule Prim-ministru, Doamnelor și domnilor miniștri,Doamnelor și domnilor parlamentari,Stimați reprezentanți ai corpului diplomatic,Stimați invitați,Doamnelor și domnilor,
Am ținut să vin în fața dumneavoastră la un an de la preluarea mandatului de Președinte al României nu pentru a face un bilanț sec, ci ca gest de normalitate democratică. 
Am vorbit atunci, de la aceeași tribună, despre direcțiile majore pentru România, despre schimbările de principiu pe care le asum în modul de a face politică, în relația cu instituțiile și cu cetățenii.
Convingerea mea profundă este că marile proiecte ale unei națiuni pot fi împlinite doar dacă se sprijină pe un fundament alcătuit din valori și norme de politică asumate. Acest fundament avea nevoie de reconstrucție. Am dorit, astfel, ca 2015 să fie anul recâștigării normalității, în interior și în exterior.
În plan intern, prima mea promisiune a fost un alt fel de a face politică în România, fără scandal, cu respect și seriozitate. Am considerat că acest lucru începe și cu Președintele, al cărui rol este să fie generator nu de tensiune, ci de echilibru. 
Recâștigarea normalității în interior pornește de la lucruri foarte simple: redescoperirea dialogului cu și între partidele politice, deschiderea către societatea civilă, relații instituționale corecte, indiferent de preferințe sau antipatii personale și, nu în ultimul rând, transformarea ideii de consultare dintr-una aproape golită de sens într-una reală, cu efecte concrete. În doar un an a devenit deja un lucru firesc să avem consultări, să ne așezăm la masa dezbaterii - Președinte, partide, societate civilă. 
Ştiu că de-a lungul acestui an unii s-au întrebat de ce nu reacționez la orice subiect, de ce nu intervin în forță la adresa unor oameni politici cu funcții în stat, de ce nu răspund la atacuri cu aceeași monedă. Sper că onorând promisiunea de a face politică altfel am dat răspuns și acestor întrebări. 
Doamnelor și domnilor,
Anul 2015 a demonstrat că se poate să avem acord larg, pe subiecte de interes public, pe probleme care privesc România și, mai ales, că un asemenea acord nu rămâne doar pe hârtie sau la nivel declarativ. Prima acțiune a anului a fost semnarea de către toate formațiunile politice a Acordului privind creșterea bugetului pentru Apărare la 2% din PIB până în 2017. 
Prin acest gest, România și-a arătat angajamentul de a fi un furnizor de securitate în regiune, un stat responsabil în raport cu cetățenii săi și un partener corect și proactiv în raport cu aliații. Bugetul pentru anul 2016 prevede o primă etapă de creștere, astfel încât în 2017 acest Acord să fie respectat. 
Tot de o largă majoritate s-a bucurat și Strategia Națională de Apărare, care este astăzi un document fundamental ce definește obiectivele majore ale țării noastre, nu doar în materie de Apărare, ci de Securitate națională în înțelesul său extins.
Pentru prima dată am inclus la acest capitol aspecte și direcții de acțiune care țin de educație și sănătate, de păstrarea identității naționale sau protejarea patrimoniului. „România puternică în Europa și în lume”, așa cum o definim în Strategia Națională de Apărare, este mai mult decât un deziderat. Este un proiect național pe care îl construim deja. 
Restabilirea normalității în politica internă a însemnat și un alt tip de raportare la Constituție și legi. 
Am tratat cu toată responsabilitatea atributul promulgării legilor, în virtutea principiilor constituționale și cu atenție la impactul fiecărei legi asupra oamenilor, asupra economiei și societății în ansamblul ei. Pe acest fond am recurs în mai multe rânduri la mecanismele permise de legea fundamentală – sesizarea Curții Constituționale sau cererea de reexaminare.
Mă bucur să constat că în cazuri importante, precum cel al Codului Fiscal, a existat disponibilitatea actorilor politici de a se apleca mai cu atenție asupra textului legii. 
Pe de altă parte, sunt dator să vă spun direct că două lucruri fundamentale încă lipsesc sau nu sunt la nivelul pe care îl cere o democrație matură: dezbaterea și rigoarea. 
Legi importante au intrat în atenția publică abia după adoptarea lor, odată ajunse la promulgare sau chiar după, ceea ce nu servește nici Parlamentului, nici publicului. 
Nu există substitut pentru o dezbatere consistentă premergătoare adoptării unei legi, iar aceasta este o responsabilitate de la care Parlamentul nu se poate deroba.
În alte situații am fost nevoit să sesizez Curtea Constituțională nu pe fond, ci din cauza lipsei de rigoare, a nerespectării procedurilor și principiilor constituționale de legiferare.
La începutul actualei sesiuni parlamentare am vorbit despre așteptarea generală a publicului ca legile în România să fie mai clare, mai bine argumentate și să nu se schimbe frecvent. 
Sunt convins că Parlamentul, ca for legislativ, poate și trebuie să răspundă acestei așteptări prin mai multă dezbatere și mai multă rigoare.
Doamnelor și domnilor,
În anul 2015, recâștigarea normalității a însemnat și demersuri în plan extern. Mă refer în mod particular la restabilirea prestigiului României în exterior, la profilarea sa în cadrul NATO și al Uniunii Europene și la întărirea parteneriatelor noastre strategice. 
2015 a fost un an în care nu doar am confirmat, ci am adâncit și transpus în acțiuni și decizii concrete opțiunile majore ale politicii noastre externe. 
Vizitele externe pe care le-am făcut anul acesta, precum și primirea în România a numeroși șefi de state și de guverne au avut tocmai această menire – de a da țării noastre o voce mai puternică, de a întări relații cu aliați tradiționali, de a reface legături strategice, de a ne apropia de state din regiune.
Am avut câteva obiective clare: consolidarea și extinderea Parteneriatului Strategic cu Statele Unite ale Americii, întărirea parteneriatelor strategice sau a relațiilor privilegiate cu state membre ale Uniunii Europene și NATO - ţări precum Franța, Polonia, Germania, Italia, Spania, Marea Britanie, şi Turcia, consolidarea raporturilor cu țările din vecinătate, precum Ucraina, Bulgaria sau Serbia. În același timp, relația privilegiată cu Republica Moldova și susținerea parcursului european al acesteia a fost și va rămâne o constantă a politicii noastre externe.
Din diverse motive pe care nu doresc să le comentez aici, România s-a aflat într-o oarecare izolare în anii anteriori. Am dorit să schimbăm cu totul aceasta stare de fapt în 2015, ceea ce explică și dinamica mai mare din acest an în activitatea de politică externă.
România este o țară respectată în NATO și în Uniunea Europeană, care contează în ecuația geopolitică și geostrategică și care este gata să asume responsabilități. 
În luna noiembrie am găzduit la București Reuniunea la nivel înalt a Statelor din Europa Centrală și de Est, care a prefigurat Summitul NATO ce va avea loc la Varșovia în vara anului 2016.
Nu în ultimul rând, recâștigarea normalității a privit și pe românii din diaspora. Sunt bucuros de faptul că promisiunea de a avea o lege a votului prin corespondență a fost respectată și am speranța că autoritățile vor asigura întreg cadrul necesar pentru ca votul românilor de peste graniță să se desfășoare în cele mai bune și sigure condiții în anul ce vine. 
Nu este o lege perfectă, probabil că vor fi lucruri de îmbunătățit în acest mecanism, dar esențial este faptul că există, a venit la timp și a rezultat din voința clasei politice care și-a respectat promisiunea făcută cetățenilor.
Doamnelor și domnilor,
Se cuvine să ne uităm în același timp la lecțiile anului 2015 și la ce lipsește pentru ca România să fie cu adevărat puternică și prosperă. 
Cea mai tragică lecție a lui 2015 se numeşte „Colectiv.” Evenimentul care a îndurerat o națiune întreagă a scos la iveală probleme ale mai multor sisteme, unele perpetuate ani de zile, în fața cărora cu toții - autorități, cetățeni - într-un moment sau altul, am ridicat din umeri a neputință și pe care am ajuns să le tolerăm. 
Sunt lucruri pe care nu avem dreptul moral să le dăm uitării și concluzii care trebuie să ne determine să acționăm și să fim responsabili. 
Cea mai dură concluzie este aceea că, pur și simplu, corupția ucide, că se pot pierde vieți nevinovate dacă nu respectăm legi și reguli și dacă, noi cu toții, ca societate, închidem ochii la încălcarea lor. 
O a doua lecție a anului 2015 este lecția schimbării. Nu vorbim despre o nevoie de moment, limitată la o înlocuire de guvern sau de putere politică, ci de o schimbare profundă a politicului, de o înnoire care să fie pe măsura așteptărilor și realităților din societate. Între politic și societate, între clasa politică și cetățeni nu are voie să existe o prăpastie.
Tocmai de aceea, marea miză a anului 2016 este reconstrucția încrederii în politică și în capacitatea sa de a da societății direcția dorită.
Doamnelor și domnilor, 
Se împlinesc în aceste zile 26 de ani de când românii s-au ridicat împotriva regimului comunist. Mai exact, acum 26 ani, schimbarea a început la Timişoara. S-au ridicat cu forța și curajul date de aspirația spre libertate. Democrația s-a câștigat prin jertfă de sânge. 
Se cuvine să nu uităm și să prețuim acest lucru, nu doar o dată pe an în Decembrie, nu doar cu ocazii speciale, ci zi de zi, respectând principii și valori în politică și mai ales având mereu în minte că suntem în serviciul cetățenilor noștri. 
Astăzi, la 26 de ani de la Revoluție, cel mai bun mod de a onora acel sacrificiu este să reconstruim încrederea și să facem democrația mai puternică. Reconstrucția încrederii în politică este, așadar, tema pe care o propun în perspectiva anului 2016: reconstrucția încrederii în instituțiile democratice, în actul politic, în partide și în cei care le reprezintă, adică în dumneavoastră.
Mă fac, astfel, purtătorul mesajului de înnoire pe care îl dau, sub diverse forme, concetățenii noștri. Ca mediator între stat și societate este datoria mea să fac acest lucru. Dar greul acestei misiuni revine partidelor.
Tocmai înnoirea în materie de idei, practici și oameni este șansa pentru a menține stabilitatea și echilibrul sistemului politic. Cred într-un sistem în care stânga și dreapta sunt reprezentate, în care există spațiu pentru participare și competiție și nu îmi doresc o politică în care își fac loc extremismul, populismul sau radicalismul. 
Îmi doresc ca atunci când se gândesc la politică cetățenii noștri să nu o asocieze la modul general și nediferențiat cu ineficiența, minciuna sau corupția. Îmi doresc ca românii să perceapă politica drept ceea ce e menită să fie: un spațiu al reprezentării și deciziei responsabile, la care este onorabil și onorant să participi. Iar a face politică să fie în conștiința tuturor un mod prin care îți servești națiunea.
Pentru toate acestea va fi nevoie de voință și deschidere din partea partidelor politice consacrate, de curaj și efort din partea celor care participă pentru prima dată la competiții electorale.
Reconstrucția încrederii va mai presupune ceva, de data aceasta din partea tuturor, nu doar a partidelor politice: să recunoaștem lucrurile bune și să păstrăm ce funcționează. Dacă ne dorim o construcție durabilă va trebui să evităm capcana lui „nimic nu e bun”, să nu condamnăm instituțiile pentru culpa individuală sau lipsa de corectitudine a unor persoane și să respingem tentația radicalismului și suspiciunii permanente. Am convingerea că românii vor dovedi înțelepciune și echilibru.
Doamnelor si domnilor,
Anul 2016 va aduce și alte tipuri de provocări decât cele care țin de competiția electorală și de reformarea politicii. Aștept de la noul cabinet, așa cum cred că așteaptă mulți români, o guvernare responsabilă. 
Acest Executiv se află în faţa unei importante provocări, dar, în acelaşi timp, şi a unei mari şanse de a arăta că se pot lua decizii şi se pot derula proiecte în funcţie de priorităţi obiective, nu de interese electorale de moment. 
Cred că atitudinea responsabilă faţă de banul public şi găsirea unor soluţii eficiente la nevoile reale ale societăţii sunt liniile directoare ale mandatului acestui guvern, așteptate de toată lumea.
Îmi doresc o creștere economică despre care să nu vorbim doar în termeni statistici și în date, ci una care să se reflecte în viața de zi cu zi, în nivelul de trai al fiecărui român. Știu că oamenii aspiră la o viață mai bună, pentru ei și copiii lor, pentru generația viitoare. Aceasta este sau ar trebuie să fie, în definitiv, finalitatea oricărei politici. 
O Românie puternică știe să investească, să creeze valoare adăugată, să atragă bani europeni și să genereze locuri de muncă.
Îmi propun ca în anul 2016 să am în atenție domenii cruciale pentru viitorul acestei națiuni, precum sănătatea și educația. Am lansat în acest an ideea unei largi consultări pe tema educației, care să aducă laolaltă autorități, profesori și elevi, școli și universități, societate civilă și pe toți cei interesați. 
Anul 2016 va fi dedicat unei dezbateri așezate și consistente pe tema educației, din care să rezulte o viziune de ansamblu și direcțiile majore pentru viitorul sistemului de învățământ din România. Cred că „România educată” trebuie să devină un nou proiect de țară pe care să-l asumăm și să-l ducem la bun sfârșit. 
În perspectiva împlinirii a 100 de ani de modernitate, educația va fi fără îndoială o temă centrală.
Din acest punct de vedere, aniversarea Centenarului Marii Uniri în 2018 va trebui să fie nu doar un moment festiv, ci unul în care asumăm marile direcții de dezvoltare a României pentru secolul viitor. 
„România educată” ca proiect de țară ar trebui să fie una dintre aceste direcții, ea incluzând nu doar sistemul de învățământ, ci și încurajarea culturii, inovării și cercetării, stimularea creativității și aprecierea performanței.
Doamnelor și domnilor,
Despre anul 2015 s-ar putea spune multe, iar peste ani istoricii și analiștii vor avea perspective diferite. S-ar putea spune că a fost anul în care pentru prima dată în România s-a introdus votul prin corespondență. A fost anul unei schimbări de guvern și al instalării unui cabinet de tehnocrați. 
Ceea ce mi-aș dori eu ca peste timp să se spună despre 2015 este însă altceva: că a fost anul în care a început schimbarea modului de a face politică în România, anul care a însemnat deschiderea către societate și începutul înnoirii clasei politice.
Este timpul schimbării. Depinde de noi toți dacă răspundem la aceste așteptări ale societății. Vă invit să fim împreună în acest demers pentru a reconstrui încrederea în instituțiile democratice și în capacitatea politicii de a produce lucruri bune pentru cetățeni. Vă mulțumesc!


Domnule ministru,Stimați reprezentanți ai corpului diplomatic,Stimați invitați,Doamnelor și domnilor,
Puține zile s-au scurs de la evenimentul din Clubul Colectiv, care a marcat întreaga țară.
Ne sunt încă proaspete în minte gesturile de solidaritate umană, dăruirea și generozitatea celor care au venit în ajutorul victimelor, în noaptea tragediei, în zilele ce au urmat și până astăzi. Oameni care n-au ajuns în lumina reflectoarelor, pe care puțini îi cunosc, cu priceperea şi forțele proprii au dat tot ce au putut pentru a salva vieți și pentru a alina suferințe. Vă mărturisesc că am fost mișcat de aceste gesturi.
Solidaritatea umană izvorăște din bunătate, toleranță și respect pentru viața celui de lângă tine. Dumneavoastră, cei din sistemul medical şi de urgenţă, v-ați dedicat viața și cariera salvării oamenilor și, zi de zi, faceți eforturi pentru a acorda ajutor, îngrijire şi de multe ori liniște sufletească semenilor. Pentru toate acestea, vă mulţumesc!
Plecând de la exemplul pe care îl daţi, sunt convins că unitatea și solidaritatea, respectul reciproc și dedicarea pot deveni o constantă în societatea noastră. Pornind de la astfel de principii, avem şansa să progresăm ca societate.
Impresionant a fost și valul de solidaritate din afara granițelor. Un moment dramatic a funcţionat ca un adevărat catalizator. Indiferent de apartenență sau naţionalitate, oamenii s-au unit pentru un ţel comun, pentru a-i ajuta pe semenii lor aflaţi în nevoie şi suferinţă. Este, dacă vreţi, declaraţia simbol a umanităţii, care arată că altruismul şi solidaritatea nu cunosc graniţe. 
Vreau să le mulțumesc cu această ocazie și reprezentanților statelor prietene care au acordat asistență pentru cei aflați în suferință.
Dragi invitați,
Există momente grele și evenimente dramatice care ne încearcă tăria de caracter, altruismul și umanitatea, care scot la iveală un tip de curaj și dăruire altfel nebănuite. Dar, dincolo de asemenea momente, stă în puterea noastră să fim mai solidari unii cu alții mereu. Nu e nevoie de evenimente tragice ca să ne amintim să fim oameni.
Dacă zi de zi vom încerca să dăm ce e mai bun din noi, să aducem în jurul nostru, în familie, în comunitate mai multă generozitate și compasiune și să lăsăm ceva în urma noastră, vom avea o societate în care ne place să trăim.
Închei cu aceste gânduri și vă rog să primiți sincerele mele urări de sănătate şi fericire. Vă doresc ca de Sfintele Sărbători să vă bucuraţi de liniște sufletească alături de cei dragi! Sărbători fericite!


Stimate domnule Președinte al Academiei Române,Domnule Președinte Emil Constantinescu, Preafericite Părinte Patriarh Daniel, Domnilor miniștri, Onorați membri ai Academiei Române, Distinși invitați,Doamnelor şi domnilor,
La început de an aniversăm nașterea poetului național Mihai Eminescu și, în același timp, Ziua Culturii Naționale. 15 ianuarie devine astfel, de fiecare dată, un moment festiv și un bun prilej de reflecție asupra rolului culturii în societatea noastră. 
Dați-mi voie însă, la debut de 2016, să exprim, înainte de toate, câteva gânduri care privesc mai degrabă întreaga perspectivă a anului ce abia a început. Putem vorbi despre memoria marelui nostru poet național Mihai Eminescu, despre importanța culturii pentru progresul unei națiuni și nu e loc mai potrivit în acest sens decât cel în care ne aflăm. 
Dar tot aici, sub cupola Academiei Române, îmi doresc să vorbim despre mai mult, despre ceea ce am numit deja „România educată” ca proiect național. „România educată” se referă la educație și informare, dar nu numai. „România educată” privește identitatea noastră națională, culturală și socială.
Am auzit evaluări și analize despre ce urmează în 2016, despre cât de aprigă se anunță bătălia electorală, despre provocările la care trebuie să răspundem cu toții - președinte, instituții ale statului, partide, societate civilă. Ca Președinte, sunt perfect conștient de așteptările anului 2016, dar nu le privesc cu îngrijorare, ci cu responsabilitate și încredere. Sper ca toți actorii politici să trateze cu egală responsabilitate aceste așteptări pe care cetățenii le au.
Ani de zile clientelismul, nepotismul, lipsa de respect față de legi, față de cuvântul dat, disprețul față de școală, de cultură, de valori spirituale au fost afișate fără rezerve și, mai mult, au impregnat imaginea publică despre ce înseamnă a avea succes în carieră, în viață și mai ales în politică. 
Ce poate face din anul 2016 unul special nu sunt alegerile în sine, ca act politic, ci începutul reașezării societății pe valori, al unei schimbări culturale. Mă refer aici la o cultură a succesului bazată pe performanță, muncă, talent, onestitate şi integritate. Aceasta este o altă expresie a proiectului „România educată”, căruia vreau  să-i dedic anul 2016.
Doamnelor și domnilor,
În contextul zilei de astăzi suntem datori să privim cu atenție realitățile culturii românești, cu oameni, tradiții și patrimoniu, cu specificul, excepționalul și paradoxurile sale.
Ziua Culturii Naționale ne oferă ocazia să cinstim creatorii și să celebrăm cultura în integralitatea expresiilor sale. Bogăţia şi diversitatea manifestărilor noastre culturale reprezintă o sursă inestimabilă pentru dezvoltarea societăţii româneşti, pentru întărirea solidarităţii şi a sentimentului demnităţii naţionale. 
Am avut, recent, prilejul de a mă afla în mijlocul a peste 30 de creatori populari distinşi cu titlul de „Tezaur Uman Viu”. Am putut să îmi dau seama, încă o dată, de faptul că ţara noastră are bogate rezerve de tradiţii şi meşteşuguri culturale ce o identifică drept un spaţiu al patrimoniului umanităţii. 
Fie că aparțin majorității sau minorităților etnice, culturii academice ori tradiționale, în forme clasice sau dintre cele mai inovative, produse de creatori independenți ori de instituții publice, expresiile diversității noastre culturale sunt o resursă inestimabilă pentru dezvoltarea durabilă a colectivităților.
Într-o lume competitivă și globalizată, atuurile localităților sau regiunilor din România se leagă tot mai mult de ceea ce pot oferi din punct de vedere al calităţii mediului şi al infrastructurii culturale şi educaționale. Într-o societate în continuă mișcare, legătura dintre oameni și locuri e asigurată din ce în ce mai mult de forța valorilor spirituale comune și a patrimoniului cultural. 
Nu cu mult timp în urmă s-a încheiat prima fază a selecţiei candidaturilor pentru titlul de Capitală Europeană a Culturii - 2021. Este impresionant că 14 oraşe din România s-au înscris în această competiţie. Văd în aceasta un angajament al administraţiilor locale în favoarea unui rol crescut al culturii în fructificarea identităţii şi competitivităţii locale.
Cred că, în preajma centenarului Marii Uniri şi a asumării pentru prima dată a Preşedinţiei Consiliului UE de către țara noastră, avem datoria să ne ocupăm de patrimoniu și mai ales de oamenii care servesc și reprezintă moștenirea culturală. Nu întâmplător, promovarea identităţii naționale, inclusiv prin prezervarea şi valorificarea patrimoniului cultural, se numără chiar printre obiectivele noastre de securitate națională.
Doamnelor și domnilor,
Din păcate, cultura este astăzi și un spațiu al paradoxurilor. 
Avem pe de-o parte filme premiate în plan internaţional și un palmares de care putem fi realmente mândri, iar pe de altă parte o rețea de cinematografe publice care nu este capabilă să le preia difuzarea. Același contrast îl găsim între prestigiul internaţional al dramaturgiei şi teatrele care îşi închid sălile aflate în imobile cu risc seismic, între patrimoniul de excepție şi muzeele care se desfiinţează din lipsă de spaţii sau personal, între monumentele istorice remarcabile şi bugetul insuficient alocat întreţinerii sau restaurării lor.
Avem o infrastructură culturală fragilă, de care nu ne-am îngrijit la timp și am permis ca actul de cultură să se manifeste în spaţii improprii, cu personal din ce în ce mai redus şi slab motivat și în condiţii inadecvate, după principiul - „lasă că merge şi aşa”.
Este momentul să schimbăm o asemenea stare de fapt, care nu onorează cultura românească. Aceasta presupune în primul rând voință în promovarea şi susţinerea culturii, în toate formele sale de manifestare, o proiecție pe termen lung care să vizeze inclusiv resurse, umane şi materiale, o strategie marcată atât prin decizie responsabilă, cât și prin continuitate şi coeziune a sistemului în ansamblu.
În acelaşi timp, nu putem avea o cultură performantă dacă nu investim în educaţie. Potenţialul creator al tinerilor noştri nu va putea fi atins fără implicarea noastră în crearea cadrului potrivit pentru un învăţământ bazat pe performanţă, pe meritocraţie şi pe identificarea şi promovarea la cel mai înalt nivel a adevăratelor talente. Sistemul de educaţie şi cercetare trebuie să aibă mecanismele de a sancţiona abaterile de la principiile integrităţii şi meritocraţiei, precum şi de a susţine cultura calităţii.
Consider că sunt întrunite toate premisele şi oportunităţile pentru a genera, în orizontul anilor 2018 - 2019, un angajament instituţional de a face o adevărată cauză naţională din promovarea creaţiei contemporane, din protejarea şi transmiterea către noile generaţii a patrimoniului cultural. 
Doamnelor şi domnilor,
Aniversăm astăzi nașterea „omului deplin al culturii românești,” așa cum a fost considerat Mihai Eminescu. Manuscrisele eminesciene din tezaurul Bibliotecii Academiei ne amintesc că trebuie să ne cinstim limba, cultura și patrimoniul național.
Prin semnificație și simbolistică, Ziua Națională de la  1 Decembrie și consacrarea zilei nașterii lui Mihai Eminescu ca zi a culturii naționale formează axa identitară a națiunii noastre. Exact acum 150 de ani, după ce cunoscuse Cernăuțiul, Eminescu străbătea în Transilvania locurile care urmau să fie în toamna lui 1918 cetățile Marii Uniri.
Rolul operei lui Mihai Eminescu în desăvârșirea conștiinței de sine a României se leagă, nu întâmplător, de înființarea tot acum 150 de  ani a Societății Literare Române, precursoarea Academiei Române.
Cultura este cea care face o națiune nemuritoare. Ne mândrim cu geniul lui Eminescu, păstrăm și onorăm tradiții și obiceiuri, citim istoria țării noastre și suntem recunoscători înaintașilor noștri care au luptat pentru ca România de astăzi să existe. Dar dincolo de a rememora și respecta trecutul, avem de construit un viitor.
Cu toții ne dorim, cred, să trăim într-o lume mai bună, mai educată, mai corectă și mai decentă. Dar pentru a trăi într-o astfel de lume trebuie s-o creăm zi de zi, împreună și putem face acest lucru prin cultură. Vă mulţumesc!


Onorați decorați,Onorată asistenţă,
Ziua Culturii Naţionale ne oferă prilejul decorării dumneavoastră pentru cariera excepţională şi îndelungată, pentru strălucirea talentului pe care l-aţi fructificat în confruntările artistice internaţionale, pentru exemplul pe care îl daţi generaţiilor ce vă urmează şi vă admiră. 
Opera dumneavoastră se aşează în faţa lor ca un reper de profesionalism şi angajament în slujba valorilor umane fundamentale. Ea este rodul aşezării modernităţii expresiei artistice pe fundamentul bogatei tradiţii muzicale, dramatice şi cinematografice româneşti. Este reconfortant să aflăm că patrimoniul cultural al României are deopotrivă cercetători şi apărători, dar şi forţe creatoare ce-l îmbogăţesc constant. Importantele ordine naţionale pe care astăzi, în numele Statului Român, vi le-am conferit sunt o recunoaştere a valorilor perene ale naţiunii noastre. 
Dumneavoastră le-aţi dat un contur ştiinţific şi o strălucire artistică deosebită.
Întorcându-mă la personalitatea celui pe care îl cinstim astăzi, Mihai Eminescu, doresc să evoc cuvintele din 1932 ale lui George Călinescu care, vorbind despre dispariţia prematură a poetului național, spunea: 
„Ape vor seca în albie și peste locul îngropării sale va răsări pădure sau cetate, și câte o stea va veșteji pe cer în depărtări, până când acest pământ să-și strângă toate sevele și să le ridice în țeava subțire a altui crin de tăria parfumurilor sale.”
Dumneavoastră sunteţi, alături de suficient de mulţi alţii, dovada vitalităţii culturii româneşti, a capacităţii României de a intra cu fruntea sus în dialogul civilizaţiilor pentru a contribui prin opere nepieritoare la îmbogăţirea umanităţii. Vă îndemn să încurajăm talentele puternice şi autentice să se ridice și să poarte cu ele expresia culturii noastre. Vă felicit şi vă mulţumesc!


Domnule Decan al Corpului Diplomatic, Domnule Ministru de Externe,Excelenţele Voastre, doamnelor şi domnilor ambasadori,Stimați invitați,Doamnelor și domnilor,
Bine ați venit! Dați-mi voie să încep prin a vă ura «La mulți ani!» precum și împlinirea aspiraţiilor de pace, stabilitate şi prosperitate pentru statele pe care le reprezentaţi. 
În urmă cu un an, am afirmat în fața dumneavoastră angajamentele de politică externă ale României, nu doar în termeni de obiective majore, ci și în sensul principiilor de conduită pe care le asumăm. Acțiunile noastre în anul ce tocmai s-a încheiat au fost expresia concretă a acestor obiective și principii. 
Prin adoptarea Strategiei Naționale de Apărare a Țării în iunie 2015, România și-a conturat clar și predictibil cadrul în care operează în materie de securitate națională, dar mai cu seamă s-a definit pe sine ca stat în raport cu propriii cetățeni, în raport cu aliații și partenerii săi internaționali, în regiune și în ansamblul politicii internaționale. România puternică în Europa și în lume, așa cum am intitulat Strategia Națională de Apărare, nu este un deziderat care ne privește doar pe noi, la noi acasă, ci un angajament de politică externă în sine. România este puternică în hotărârea sa de a fi o sursă de stabilitate și democrație într-o regiune complicată, în consecvența și predictibilitatea acțiunilor sale în raport cu partenerii externi și în loialitatea față de valori și principii. 
Parteneriatul Strategic cu Statele Unite ale Americii, apartenența la NATO și la Uniunea Europeană au fost, sunt și vor rămâne pilonii fundamentali pe care se construiește politica externă a României. 
Am afirmat de la bun început că îmi doresc ca România să fie nu doar un beneficiar, ci și un furnizor de securitate în regiune, să-și întărească profilul și să-și consolideze rolul în interiorul NATO și al Uniunii Europene. Organizarea la București a reuniunii care a adus la un loc liderii tuturor statelor europene din flancul estic și care a prefigurat summitul NATO de la Varșovia din vara acestui an, întâlnirile pe care le-am avut cu omologii mei din țările membre ale Uniunii, dar și din vecinătate, au venit în acest sens. Semnarea de către toți actorii politici a Acordului pentru creșterea bugetului Apărării la 2% din PIB până în 2017, cu o primă etapă de creștere deja realizată în 2016, este expresia concretă a aceluiași obiectiv.
În plan intern, am numit 2015 anul recâștigării normalității. Acesta a adus cu sine redescoperirea dialogului, întărirea principiilor statului de drept și independenței justiției, continuarea luptei anticorupție și confirmarea angajamentului pentru mai multă integritate și transparență în spațiul public. 
Cred că 2015 a însemnat începutul unui alt mod de a face politică, pe care cetățenii noștri îl doresc și îl așteaptă și care este pe măsura unei Românii cu adevărat puternice. Ne dorim ca anul 2016 să consolideze în viața politică românească virtuţile dialogului, deschiderii către societatea civilă, responsabilității şi profesionalismului în relaţiile instituţionale. Am convingerea că aceste atribute se vor reflecta și în eficiența acțiunii noastre în plan extern, spre beneficiul cetățenilor României. 
În ceea ce privește situația internațională, pot spune că am încheiat un an complicat, marcat de noi ameninţări la adresa securităţii în Europa şi în vecinătate, de riscuri în plan regional și global. Anul 2015 ne-a lăsat teme majore care implică nu doar reconfigurări şi repoziţionări strategice, ci şi raţiuni umanitare. Migrația, terorismul și instabilitatea sunt probabil cele mai vizibile și mai de impact, iar lor va trebui să le răspundem în anul 2016.
Doamnelor şi domnilor,
Parteneriatul Strategic cu Statele Unite ale Americii rămâne un pilon esenţial al politicii externe a României. Putem vorbi astăzi de un parteneriat întărit în domeniul securităţii. În virtutea lui, România beneficiază de  sprijin politic şi militar consistent din partea Statelor Unite, concretizat prin activarea bazelor de la Deveselu şi Kogălniceanu și prin exerciţiile comune frecvente.
Am început, de asemenea, să dezvoltăm dimensiunea economică şi investiţională a Parteneriatului Strategic cu Statele Unite, să conturăm o agendă solidă în domeniul securității energetice, precum şi o serie de obiective ambițioase în materie de cercetare, inovare și educație. Extinderea acestora este posibilă pe fondul unui mediu investițional predictibil și al unei funcționări corecte și transparente a instituțiilor statului. 
În ceea ce privește profilul său în cadrul NATO, România este astăzi un membru predictibil și apreciat. 
Susținem întărirea rolului Alianţei în domeniul apărării colective şi acordarea unei atenţii speciale atât provocărilor din flancul estic, în mod deosebit din regiunea Mării Negre, cât şi celor din flancul sudic al NATO. Situaţia îngrijorătoare și marcată de incertitudini din vecinătatea estică reclamă măsuri de consolidare a securităţii, atât prin mijloace interne, cât şi prin cele de care putem beneficia în cadrul parteneriatelor strategice, în mod special cel cu SUA şi în cadrul NATO. 
Doamnelor şi domnilor,
Istoria proiectului european a dovedit că provocările pot fi transformate în oportunităţi atunci când sunt gestionate cu înţelepciune şi în beneficiul întregii Uniuni Europene. Momentele critice și circumstanțele nu trebuie să ne slăbească încrederea în meritele pe termen lung ale acestei construcții. Mă bucur astfel să constat că cetățenii români cred cu tărie în proiectul european.
Ca Președinte, trebuie să spun, totuși, cu sinceritate că aștept mai mult de la funcționarea mecanismelor europene. Îmi doresc de la Uniunea Europeană mai multă coerență, mai multă viziune și mai multă strategie. Proiectul european nu este un simplu slogan, iar Uniunea Europeană nu este un set de mecanisme birocratice. Europa unită este expresia unei viziuni despre o lume mai prosperă, mai unită și mai aproape de cetățenii săi. Îmi doresc un management mai eficient la nivelul instituțiilor europene, o mai mare coerență, o mai bună planificare și mai multă rigoare în ceea ce privește agenda europeană. 
Principala provocare cu care se confruntă astăzi Uniunea este migrația. Vreau să explic încă o dată poziția României în cazul refugiaților. Ea nu a fost și nu este bazată pe un refuz al ideii de a primi imigranți în România, ci pune sub semnul întrebării procedura. Cred în principiul că toate statele membre sunt egale, iar o asemenea procedură, oricare ar fi ea, trebuie decisă pornind de la acest principiu, prin dialog și nu printr-o abordare contabilă sau birocratică.
Reafirm faptul că România este solidară cu celelalte state europene și va continua să se implice în rezolvarea crizei refugiaților. Consider totodată că două chestiuni sunt fundamentale în acest sens: acționarea asupra cauzelor care au condus la acest fenomen și un proces de securizare a frontierelor europene, la care România continuă să contribuie semnificativ.
În același context, astăzi spațiul Schengen este pus sub semnul îndoielii. România acţionează deja ca un stat responsabil al spaţiului Schengen și ia parte la construcţia politicii europene de protejare și consolidare a frontierelor Uniunii. Dincolo de circumstanțele prezente, România își menține obiectivul aderării la acest spațiu.
O altă temă importantă pe agenda europeană este cea legată de procesul de renegociere a relaţiei dintre Uniunea Europeană şi Marea Britanie. Opinia noastră rămâne neschimbată şi fermă: locul Marii Britanii este înăuntrul Uniunii.
În același timp, orice soluții vor fi găsite în acest proces, ele vor trebui să fie în concordanţă cu prevederile Tratatelor Uniunii, să respecte drepturile şi libertăţile fundamentale, inclusiv libera circulaţie a persoanelor. 
Doamnelor şi domnilor ambasadori,
În planul relațiilor bilaterale, ne dorim continuarea eforturilor de consolidare a parteneriatelor strategice sau a relațiilor privilegiate cu Germania, Franţa, Polonia, Italia, Spania, Regatul Unit și Turcia. Vom continua să acordăm o importanță specială relațiilor cu statele vecine, în spiritul bunei vecinătăți și al cooperării regionale.
Un capitol distinct, de consecvenţă, al acțiunii de politică externă a României este Vecinătatea Răsăriteană. Este cunoscut sprijinul pe care România îl acordă eforturilor Republicii Moldova, Ucrainei şi Georgiei, ca state din cadrul Parteneriatului Estic, pentru realizarea reformelor care să le plaseze ireversibil pe traseul european.
România va continua să susțină eforturile politice și diplomatice de soluționare a conflictului din Ucraina, pe baza principiilor integrității teritoriale, independenței și suveranității acesteia și a implementării depline a Acordurilor de la Minsk. 
În ceea ce privește Republica Moldova, România este decisă să rămână un susţinător ferm al aspiraţiilor europene ale Republicii Moldova, să sprijine reformele necesare acestui obiectiv, să fie puternic implicată în mobilizarea solidarităţii europene, atunci când este necesar, pentru depăşirea dificultăţilor şi menţinerea cursului european. Susţinerea activă a parcursului european al Republicii Moldova depinde însă de voinţa politică a autorităților de la Chişinău pentru asumarea principiilor ce definesc statul de drept, precum şi a reformelor ce trebuie să însoțească aplicarea Acordurilor cu Uniunea Europeană. Pe de altă parte, consider că este absolut necesar ca angajamentele asumate de partenerii europeni faţă de Republica Moldova să fie menţinute şi extinse odată cu obținerea de progrese în consolidarea statului de drept. Doresc noului Guvern moldovean mult succes în aceste demersuri!
Tot în plan regional, România tratează cu atenţie permanentă evoluția procesului de stabilizare și integrare europeană în Balcanii de Vest, fiind unul dintre cei mai puternici susţinători ai extinderii Uniunii Europene către statele din zonă și un contributor activ la stabilitatea regională. 
În același timp, România va fi în continuare parte activă în diverse formate şi platforme regionale, precum Organizaţia Cooperării Economice la Marea Neagră, Procesul de Cooperare în Europa de Sud-Est, Iniţiativa Central-Europeană. Vom susţine proiectele şi iniţiativele din cadrul Strategiei Uniunii Europene pentru Regiunea Dunării şi vom fi la fel de prezenți în forurile europene şi euroatlantice pentru recunoașterea importanţei strategice a regiunii Mării Negre.
Doamnelor și domnilor,
Anul 2016 va aduce o racordare mai eficientă a politicii externe la interesele economice naţionale printr-o viziune mai integrată privind diplomația economică și comercială.
Un pilon important al acestei dimensiuni îl va reprezenta în continuare promovarea obiectivelor naționale privind securitatea energetică.
De asemenea, ne propunem să continuăm cooperarea deja existentă și să deschidem noi căi de dialog cu spații geografice precum Caucaz, Asia Centrală, Asia-Pacific, America Latină şi Africa, inclusiv cu puterile emergente. Considerăm că sunt create condiţii foarte bune de dezvoltare a Parteneriatului amplu de prietenie şi cooperare dintre România şi Republica Populară Chineză.
În zona Orientului Mijlociu, vom avea în vedere în acest an înaintarea către o dimensiune strategică a relației noastre cu Israelul și identificarea unor noi oportunități de cooperare economică şi cu alți parteneri din zonă. Totodată, vom aborda cu mai multă eficienţă proiectele economice planificate cu statele membre ale Consiliului de Cooperare al Golfului.
Doamnelor şi domnilor,
România va fi același partener credibil și predictibil și în cadrul celorlalte organisme internaționale din care face parte.
Vom sprijini îndeaproape în 2016 preşedinţia anuală a Germaniei la OSCE, eforturile de soluţionare a conflictului care afectează Ucraina și găsirea unor forme de dialog şi negociere eficiente în reglementarea conflictelor prelungite, cu deosebire cel transnistrean.
În cadrul Organizației Națiunilor Unite vom continua participarea românească la operaţiunile de pace.
Considerăm că rezultatele Conferinţei de la Paris a Statelor-Părţi la Convenţia-cadru a Naţiunilor Unite privind schimbările climatice reprezintă un exemplu de succes al raţiunii și solidarității puse în slujba binelui comun. De aceea, felicit Franţa, statul iniţiator şi motor al acestui acord şi toate statele care i s-au alăturat.
Țara noastră va avea în acest an o serie de angajamente speciale în plan multilateral, cărora le vom acorda toată atenția. Astfel, România va deține preşedinţia Comisiei Pregătitoare a Organizaţiei Tratatului privind interzicerea totală a testelor nucleare. 
Susținem ferm intrarea rapidă în vigoare a Tratatului și așteptăm cu încredere rezultatele Summitului privind securitatea nucleară, care va avea loc la Washington la finele lunii martie.
De asemenea, în acest an României îi revine responsabilitatea de a asigura preşedinţia Alianţei Internaţionale pentru Memoria Holocaustului. Vom avea în vedere promovarea  educaţiei despre Holocaust în statele membre ale alianţei şi în alte state, susținerea cercetării academice în domeniu, precum și identificarea celor mai eficiente mijloace pentru combaterea antisemitismului, intoleranței și extremismului.
Doamnelor şi domnilor ambasadori,
Promovarea și apărarea drepturilor cetăţenilor români din străinătate reprezintă pentru noi o preocupare constantă. Mă refer aici atât la comunităţile româneşti istorice, cât şi la cele formate mai recent. 
Ne dorim ca românii din diaspora să beneficieze de libertatea şi posibilitatea de a-şi păstra identitatea, să se bucure de dreptul de a munci şi de a trăi acolo unde doresc, să beneficieze fără discriminare de rezultatele muncii lor, în acord cu înţelegerile internaţionale aplicabile. 
Avem astăzi, pentru prima dată în România, o lege a votului prin corespondență, a cărei adoptare a reprezentat un angajament respectat. Am convingerea că Guvernul și toate autoritățile responsabile vor pregăti cu rigoare și eficiență procesul electoral, atât în aplicarea acestei legi, cât și în sensul organizării unui număr corespunzător de secții de votare în diaspora, astfel încât să fie asigurate toate condițiile respectării dreptului la vot pentru cetățenii noștri din străinătate.
Cred că trebuie spus, în același timp, faptul că preocuparea statului român pentru cetățenii săi din străinătate și angajamentul de a le proteja drepturile nu exclude, ci este complementară cu necesitatea respectării de către aceștia a legilor în statele în care aleg să trăiască și să muncească.
Doamnelor şi domnilor,
Este o frumoasă tradiție ca la fiecare început de an să avem această întâlnire sub semnul prieteniei, încrederii și speranței.  
Ca unor prieteni apropiaţi ai României, doresc să vă mulțumesc pentru eforturile pe care le faceți zi de zi pentru consolidarea relațiilor dintre statele noastre și în folosul cetățenilor pe care îi reprezentăm.  
Am încredere că vom reuși împreună să facem ca anul 2016 să aducă mai multe împliniri în plan diplomatic și mai multe reușite în obiectivele noastre comune de dezvoltare.
Am speranța ca anul 2016 să fie un an al păcii, al progresului și prosperității pentru fiecare dintre țările noastre. La mulţi ani!


Bună ziua, Iaşi! Domnule Preşedinte al Camerei Deputaţilor, Valeriu Zgonea, Domnule Prim-ministru, Dacian Cioloș, Înaltpreasfinţia Voastră Mitropolit al Moldovei, Teofan, Preasfinţia Voastră Episcop, Petru Gherghel, Domnule Primar al oraşului Chişinău, Chirtoacă, Domnule Primar interimar, Domnule Președinte interimar, Onoraţi miniștri și parlamentari, Doamnelor și domnilor, Dragi români, 
Îmi face o deosebită plăcere să mă aflu aici la Iași, astăzi, în zi de sărbătoare, când se împlinesc 157 de ani de la Unirea Moldovei cu Ţara Românească. 24 ianuarie ne oferă prilejul să onorăm o pagină ilustră din istoria noastră, din ceea ce suntem și am devenit în ultimul veac și jumătate.
Revin cu mare bucurie de fiecare dată la Iași – orașul vechilor zidiri, o creație organică a vechii Moldave, cum îl numea Nicolae Iorga. Astăzi însă, când sărbătorim Mica Unire, aș vrea să vorbesc despre lecțiile acelui eveniment istoric și despre actualitatea lor. 
Dorința românilor, de o parte şi de alta a Milcovului, de a fi împreună, a fost înțeleasă de elitele vremii, care au reușit să transpună această nevoie a locuitorilor din două state într-un act de înaltă abilitate politică şi solidaritate. Practic, nu există mare entitate sau personalitate a vremii care să nu fi pus umărul la acest proiect. Și atunci politica era plină de scandaluri, de divergențe, de crize ascunse sau la vedere. Actul unirii a avut de înfruntat nu doar vechile boli ale politicii, ci și interesele din afara granițelor celor două state. Însă, cu maturitate și iscusință, elitele vremii au trecut peste toate aceste obstacole și au reușit.
Unirea de la 1859 este legată de un eveniment și o alegere, în definitiv - Alegerea ca domn al Moldovei și al Țării Românești a lui Alexandru Ioan Cuza, omul potrivit la locul potrivit, prin care două state au devenit unul singur. 
Acest moment a reprezentat începutul unei perioade de transformări şi reforme într-un context politic dificil, marcat de multiple crize interne și externe. În șapte ani de domnie, acest lider vizionar a transformat Principatele Unite, în pofida tuturor presiunilor, care nu au fost puține sau neînsemnate, și a demarat reforme profunde în numeroase domenii. La alegerea sa ca domn al Moldovei, Mihail Kogălniceanu i-a transmis într-un memorabil discurs: ”Alegându-te pe tine Domn în ţara noastră, am voit să arătăm lumii ceea ce toată ţara doreşte: La legi noi, oameni noi! […] Fii dar omul epocii; fă ca legea să înlocuiască arbitrarul; fă ca legea să fie tare... Fă, dar, ca domnia ta să fie cu totul de pace şi de dreptate...”
Dragi români,
Ca și atunci, în acest an, avem de ales. 2016 este un an electoral, urmează perioada în care clasa politică are șansa de a se reconecta la așteptările cetățenilor, de a reconstrui încrederea știrbită în timp și de a asuma responsabilități. 
Cred că cetățenii noștri își doresc lucruri simple de la politicieni: să se țină de cuvânt, să își pună puterea și priceperea în slujba interesului public și să respecte legile. Partidele au ocazia să probeze că au înţeles aceste lucruri, prin modul de conduită, prin oamenii pe care îi vor propune în competițiile politice și prin acțiunile lor din acest an. 
Cei care se vor antrena în bătăliile electorale trebuie să îşi amintească, dincolo de culoare politică și interese, că avem același obiectiv - binele oamenilor pe care îi reprezentăm. Sper că vom avea un an electoral decent, în care tenacitatea, munca şi profesionalismul vor câștiga.  
Vocea mea se va face auzită în tot acest an, dar nu pentru a intra în campanie, ci pentru a vorbi despre înnoirea clasei politice și continuarea schimbării modului de a face politică. Avem nevoie de abordări, idei și oameni noi, care au înțeles că metehnele trecutului trebuie să rămână ale trecutului, că nu putem continua înșelând speranțele oamenilor. Aici aș vrea să vă aduc exemplul înaintașilor noștri de la 1859. 
Mulți dintre ei, oameni cu profesii diferite, tineri educați în străinătate sau seniori școliți în Principate, care au lucrat cu atâta dedicație la proiectul unionist, nu făcuseră niciodată politică, dar erau ferm atașați de țara lor și de valorile timpului lor. Cu o încredere oarbă în menirea lor, cu abnegație și solidaritate, s-au făcut avocații unui proiect și al unui vis.
Doamnelor și domnilor,
Perioada care a urmat Unirii de la 1859 a adus mari reforme pentru realizarea deplină a proiectului unionist, printre care o nouă Constituție și legi noi, o clasă politică înnoită, schimbări semnificative care au dezvoltat şi întărit capacitatea instituțiilor noului stat modern.
Așa cum am spus la început, lecția Micii Uniri este mai actuală ca niciodată. Una dintre marile reforme din Principatele Unite a fost o nouă lege a școlii românești, cea din 1864. Deplin conştient de importanţa rolului pe care îl are educația în viața unei națiuni, sunt determinat să împlinim împreună marele proiect pe care l-am numit „România educată”. 
Chem toți oamenii politici responsabili să mi se alăture în viitor în acest demers. Piatra de temelie a unei națiuni o reprezintă educația, iar prin intermediul unui sistem de învăţământ eficient şi performant se construieşte viitorul unei țări. Nu voi ceda tentației să facem lucrurile în grabă. Vreau să clădim cu înțelepciune și atenție acest proiect a cărui uriașă miză este o Românie capabilă să ofere cetățenilor săi șanse egale și opțiuni solide de carieră.
Doamnelor și domnilor,
Afirm cu toată convingerea că suntem o națiune care poate sta cu capul sus în Europa anului 2016. Unii vă vor spune poate că nu sunt motive de bucurie astăzi. Este totuși o sărbătoare a statalității românești. Suntem membri cu drepturi depline ai comunității europene, facem parte din cea mai mare și mai puternică alianță militară care a existat vreodată, iar multe zone din societate dau semne de însănătoșire. Suntem o națiune care a demonstrat că a avut şi are oameni potriviți în momentele decisive, că știe să ducă la bun sfârşit mari proiecte. 
Unirea de la 1859 a fost un asemenea moment şi a reprezentat un prim pas pentru ce avea să se întâmple în 1877, când ne-am proclamat independenţa şi mai apoi, în 1918, anul Marii Uniri. 
Știu totodată că sunt multe alte lucruri de reglat și perfecționat, că avem fragilități și lipsuri. Sunt convins că  le putem corecta și gestiona împreună, prin muncă, seriozitate şi prin dorința de a lăsa o ţară mai bună generaţiilor viitoare. Spre exemplu, Moldova suferă încă din cauza decalajelor economice. O autostradă care să lege Moldova de restul țării și de Europa ar aduce numeroase beneficii, iar în perioada următoare acest proiect ar trebui să devină prioritar.
Suntem la câțiva kilometri de frontiera cu Republica Moldova și cred că este un moment potrivit pentru a ne îndrepta gândurile către frații noștri de peste Prut. Istoria și limba comune contribuie la consolidarea identităţii şi solidarității dintre statele noastre. Vă asigur că România sprijină cu tot ce este posibil aspirațiile europene ale Republicii Moldova şi rămâne un partener de încredere.
Dragi români, 
Închei tot cu gândul la Mica Unire din 1859. Unul dintre cele mai puternice simboluri ale sărbătorii de astăzi este Hora Unirii, care ne transmite un mesaj simplu dar profund: doar împreună vom reuși. Fiind uniți, lucrând așezat și căutând ceea ce ne unește și nu ceea ce ne desparte, vom putea transforma şi moderniza România. Putem avea idei diferite despre felul în care vrem să ne administrăm țara, însă obiectivul este unul și același: o Românie puternică și prosperă!
Vă doresc multă sănătate, curaj, încredere în propriile forţe, ambiție și dragoste pentru România! 
La mulți ani tuturor! Aşa să ne-ajute Dumnezeu!


Excelența voastră, domnule Ambasador al Statelor Unite ale Americii,Domnilor miniştri,Stimată doamnă Director,Dragi bursieri Fulbright,Distinși invitați,Doamnelor și domnilor,
Dați-mi voie să felicit Comisia Fulbright la împlinirea a 55 de ani de activitate în România a Programului Fulbright, pentru contribuția deosebită la formarea de înaltă ținută a atâtor generații de bursieri și la consolidarea relațiilor dintre țările noastre.
Cultura și educația sunt esențiale pentru conturarea societății în care ne dorim să trăim. Activitatea Comisiei, prin excelența și profesionalismul dedicate administrării și coordonării programelor cultural-educaționale bilaterale, reprezintă o investiție pe termen lung în aceste domenii, care întregesc și consolidează Parteneriatul nostru Strategic cu Statele Unite ale Americii. 
Viziunea Senatorului William Fulbright, de a extinde prin educație limitele cunoașterii, empatiei și percepției altor culturi, pentru a facilita comunicarea și umanizarea relațiilor internaționale, contribuie și astăzi la promovarea mesajului său de înțelegere și dialog în 155 de țări, influențând, în mod direct, peste 310.000 de „ambasadori” Fulbright.
Dintre aceștia, peste 3000 de studenți, profesori, membri ai comunității academice din România și din Statele Unite ale Americii au beneficiat de programele educaționale și de schimburile internaționale, al căror scop este crearea unei lumi mai prospere și promovarea dialogului intercultural dintre România și Statele Unite ale Americii.
Experiențele celor care s-au bucurat de sprijinul Programului Fulbright sunt mărturia succesului acestui program. Performanța lor, la întoarcerea în țară, în domeniile de activitate pentru care s-au pregătit, întărește acest fapt. 
De asemenea, prezența studenților și profesorilor americani în România joacă un rol esențial în schimbul de bune-practici și în dezvoltarea unor proiecte comune în educație și cercetare, știință și tehnică, artă, științe sociale sau arhitectură.
Prin acordul bilateral dintre cele două guverne, reprezentate de către Departamentul de Stat al SUA și de către Ministerul Afacerilor Externe,  schimburile Fulbright au jucat un rol important în asistarea reformelor economice și democratice din România și în consolidarea relațiilor dintre poporul român și cel american pe multiple planuri. 
Îmi exprim încrederea că relațiile de cooperare dintre România și Statele Unite ale Americii vor continua să fie din ce în ce mai strânse și mai puternice. 
Vă mulțumesc pentru efortul și profesionalismul dumneavoastră și vă doresc mult succes în continuare!


Domnule Președinte al Curții Constituționale, Doamnă Președintă a Înaltei Curți de Casație și Justiție,
Doamnă Ministru,Domnule Președinte al Consiliului Superior al Magistraturii,Onorați membri ai CSM,
Doamnă Director al Institutului Național al Magistraturii,Doamnelor și domnilor judecători și procurori, Stimați invitați,
În primul rând, bine ați venit la Cotroceni!
Ceremonia de azi este dedicată dumneavoastră, absolvenților celei mai noi promoții a Institutului Național al Magistraturii, oficial învestiți în calitate de judecători și procurori. Vă felicit, vă doresc mult succes și am convingerea că vă veți face meseria cu responsabilitate, onestitate și echilibru!
Este deja o tradiție ca la început de an să marcăm, printr-o astfel de ceremonie, intrarea în activitate a unei noi generații de magistrați. Dar de fiecare dată trebuie să ne uităm la context și la ce urmează.
În anul ce a trecut România a făcut pași importanți în materie de justiție, pe calea consolidării statului de drept, în lupta anti-corupție și, mai presus de toate, în obiectivul de a fi o democrație mai puternică, în serviciul cetățenilor săi. Activitatea magistraților a fost, este și va fi esențială în acest sens.
Ca Președinte, garantarea independenței justiției și consolidarea statului de drept sub toate aspectele sale sunt priorități ale mandatului meu. Îmi doresc ca la finele acestuia, cetățenii noștri să poată spune că trăiesc într-o Românie fără corupție, în care legea este lege pentru toți, într-o societate care s-a reașezat pe principiile integrității și corectitudinii. 
Cred că dumneavoastră, cei cărora vă este dedicat acest eveniment, puteți contribui la construirea unei Românii drepte. Dumneavoastră reprezentați viitorul, nu doar pentru că sunteți foarte tineri, ci și pentru că ați studiat cu tenacitate și v-ați angajat pe un drum care presupune a fi în serviciul public și implică foarte multă răspundere.
Justiția se înfăptuiește în numele legii, aşa este scris. Justiția este unică, imparțială și egală pentru toți. Cred că oamenii au așteptări mari de la magistrați, de la întregul corp al celor care formează autoritatea judecătorească. Este rolul și datoria dumneavoastră să aplicați legea în mod egal, iar prin aceasta cred că veți contribui și la recâștigarea încrederii în lege. 
În încheiere, doresc să vă spun un lucru pe care l-am subliniat și în fața absolvenților de anul trecut și în care cred cu tărie: justiția este în slujba cetățeanului. În paralel cu exercitarea profesiei dumneavoastră în spiritul și litera unor principii precum independența, echidistanța și responsabilitatea, să nu uitați că în fața dumneavoastră se află oameni, față de care trebuie să manifestați respect și deferență, iar garantarea drepturilor fundamentale ale cetățenilor în administrarea justiției, în limitele și rigorile legii, este esențială.
Vă felicit încă o dată și vă doresc mult succes în cariera profesională!


Vă mulțumesc pentru introducerea făcută, domnule profesor Burns! Permiteți-mi să încep prin a-mi exprima aprecierea față de Excelența Sa, ambasadorul Ischinger, pentru invitația adresată de a participa la acest unic forum la nivel înalt privind problematica securității internaționale. În fiecare an, acest eveniment oferă o platformă pentru avansarea de noi idei, pentru dezvoltarea capacității de înțelegere reciprocă, intensificarea dialogului și creionarea viitorului.
Doamnelor și domnilor,
Consider că modelarea securității noastre a fost întotdeauna strâns legată de aspirațiile popoarelor noastre. Angajamentul luat pentru securitate și o viață mai bună este acum supus provocării în întreaga zonă euroatlantică de factori multipli care se potențează reciproc, dând naștere unui mediu complex de securitate și unor noi riscuri la adresa acesteia.
Din exterior, ne confruntăm simultan cu provocări multidimensionale, atât din est, cât și din sud. Deși de natură diferită, acestea sunt cruciale pentru securitatea euroatlantică. Eroziunea valorilor și a normelor, precum și încălcarea principiilor fundamentale ale dreptului internațional ne-au adus în punctul în care ne aflăm în prezent. Situația actuală este, de asemenea, efectul unei lipse de voință politică și hotărâre manifestată de anumite state și de alți actori de a respecta principiile, normele și instrumentele care au fost construite de-a lungul deceniilor.
În același timp, o amenințare crescândă a terorismului, precum și un flux de migranți fără precedent exercită o presiune suplimentară asupra Europei. Criza migranților, în mod special, ne-a demonstrat potențiala fragilitate a construcției europene și eficiența limitată a instituțiilor noastre. Nu cu mult timp în urmă, principala temă de pe agendă era extinderea. Acum, trebuie să găsim soluții pentru a menține soliditatea și unitatea Uniunii Europene, proiectul european însuși fiind sub semnul întrebării. Toate aceste provocări cu care ne confruntăm acum nu doar pun la îndoială securitatea; ele distrug încrederea, în sânul societăților noastre, între oameni, țări și actori politici internaționali.
Ne regăsim acum într-o situație care reclamă mai mult decât reacție și adaptare la circumstanțe și la evoluții continue ale mediului internațional. Trebuie să ne redefinim viitorul, plecând de la aceste realități.
Având în vedere aceste aspecte, permiteți-mi să vă supun atenției câteva chestiuni.
În primul rând, ținând cont de contextul actual, trebuie să consolidăm NATO în calitate de garant al securității euroatlantice și să ne concentrăm asupra apărării colective, investind masiv în sectorul politic și în cel strategic. Trebuie să prețuim puternica legătură transatlantică, completată de o contribuție europeană crescândă, în conformitate cu Declaraţia Summitului din Ţara Galilor.
Nu cred că trebuie să alegem între reasigurare și reangajare. Ele nu se exclud reciproc. Aș spune, mai degrabă, că trebuie să găsim echilibrul corect, astfel încât să transmitem un mesaj: suntem puternici și uniți, ne susținem reciproc, la fel cum ne susținem valorile și principiile, gata de a le apăra dacă este nevoie și, în același timp, dorim să reconstruim încrederea, deoarece ne dorim o lume mai sigură și mai bună.
Salut decizia SUA de a spori de patru ori bugetul destinat Inițiativei de Reasigurare Europeană. O consider o expresie a angajamentului privind securitatea în Europa și față de obiectivele noastre comune ca organizație.
Implementarea deciziilor luate la Summitul din Țara Galilor, stimularea curajoasă a dezvoltării adaptării pe termen lung a NATO și, în special, consolidarea dimensiunii de descurajare vor produce impactul dorit la Varșovia.
O altă temă pe care doresc s-o abordez se referă la Marea Neagră și la importanța sa strategică. În lumina recentelor evenimente și având în vedere contextul geopolitic, zona Mării Negre se dovedește a fi crucială atât pentru securitatea regională, cât și pentru întreaga securitate euroatlantică. Nu ne putem permite să gândim limitat din punct de vedere strategic, iar competența și expertiza noastră pot contribui substanţial la soluţionarea problemelor care alcătuiesc arcul de instabilitate din zona Mării Negre.
În calitate de partener previzibil și de încredere în cadrul NATO, România rămâne un pilon al democrației și al stabilității în această regiune. Vom continua să fim o sursă de securitate la frontiera de est a NATO și a UE.
În acest an, am crescut bugetul destinat apărării și avem un acord, semnat de către toate partidele politice din România, conform căruia urmărim să atingem un nivel de cel puțin 2% din PIB pentru cheltuieli publice în domeniul apărării naționale, până în 2017.
România participă integral la consolidarea NATO. Aceasta include inițiative regionale, precum și angajarea constructivă a partenerilor și a altor actori relevanți. În acest scop, pe 4 noiembrie 2015, la București, am prezidat, împreună cu președintele Poloniei, Andrzej Duda, reuniunea la nivel înalt a liderilor statelor de pe flancul estic al NATO. Declarația privind Solidaritatea Aliată și Responsabilitatea Comună adoptată cu acea ocazie reflectă angajamentul nostru de a consolida securitatea euroatlantică prin intermediul unității, al solidarității și al coeziunii NATO.
În sfârșit, dar nu în ultimul rând, cooperarea și coordonarea NATO-UE reprezintă garanția securității și a prosperității. Avem nevoie de angajamentul consolidat și autentic, manifestat reciproc, de fiecare organizație.
Atât procesul de redactare a Strategiei Globale a UE, cât și pregătirea în vederea Summit-ului NATO din Polonia trebuie să asigure un rol important atât pentru flancul estic cât și pentru cel sudic, angajamentul de a consolida capacitatea de rezistență a societăților noastre, o viziune cuprinzătoare și acțiuni care să asigure continuitatea eforturilor deja întreprinse în zona Mării Negre, de asemenea foarte relevante din perspectiva securității energetice.
Vă mulțumesc! Aștept cu interes opiniile dumneavoastră şi continuarea dezbaterii cu privire la chestiuni importante pentru viitorul NATO și al țărilor noastre.


Doamnelor și domnilor miniștri,Doamnelor şi domnilor senatori şi deputaţi,Domnule Președinte al Academiei Române,Stimați profesori și cercetători,Dragi elevi și studenți,Onorați invitați, Doamnelor și domnilor,
Mă bucur că suntem astăzi împreună, în acest cadru, pentru a lansa oficial prima etapă a Dezbaterii Naționale pentru Educație și Cercetare. Dezbaterea Națională este parte a unui proiect ambițios, pe care l-am supranumit generic „România educată” și despre care am început să vorbim încă de anul trecut. Trecem astăzi, odată cu acest eveniment, la o etapă mai concretă, de construcție și acțiune.
Intenția Dezbaterii Naționale pentru Educație și Cercetare este ca centenarul Marii Uniri să ne găsească în prezența unui acord larg al societății și al actorilor instituționali cu privire la sistemul nostru de educație, cu o viziune clară și cu un set de politici în aplicarea ei.
Astfel, în 2018, la intrarea României în cel de-al doilea secol de existenţă ca stat modern, putem să lăsăm generaţiilor tinere o fundaţie solidă, pe care să continue construcţia către „România educată”.
În acest sens, am propus ca anul 2016 să fie în întregime dedicat unei ample consultări la nivel național și regional, cu toți cei interesați, cu privire la opțiunile strategice ale României privind educația și cercetarea. Acestea vor putea fi apoi integrate într-o viziune pe termen lung și un set de obiective de țară, urmând ca într-o etapă ulterioară să vedem cum anume îndeplinim aceste obiective, în ce pași, prin ce politici și cu ce mijloace.
Ziua de astăzi, 15 februarie, are și o semnificație simbolică pentru învățământul românesc. Aniversăm 165 de ani de la nașterea lui Spiru Haret. Supranumit și Omul Şcolii, el a mutat reforma învăţământului din sfera politică înspre sfera publică și a avansat ideea că pentru a organiza şi a conduce învăţământul într-un stat trebuie să definim mai întâi nevoile pe care acesta trebuie să le satisfacă. 
Reformele lui Spiru Haret rămân și astăzi cel mai onest exemplu al modului în care se poate reforma sistemul de învățământ.
Ca profesor, am un atașament personal față de acest proiect. Cunosc din interior sistemul, cu bune și mai puțin bune, cu lipsurile lui, dar cunosc mai ales potențialul uriaș pe care îl avem.
Însă, ca Președinte, dincolo de această experiență personală, am asumat educația ca prioritate națională din convingerea profundă că viitorul României este strâns legat de educație. Am considerat că este datoria mea și în același timp așteptarea cetățenilor României. În lumina atribuțiilor constituționale, îmi propun să aduc la aceeași masă a dialogului pe toți cei interesați de educația și cercetarea din România și să ofer un cadru de dezbatere autentică, scoasă de sub presiunea conjuncturilor sau de sub tentația calculelor politice.
Tocmai de aceea mă bucur să văd aici atât reprezentanți ai instituțiilor și autorităților publice, cât și ai societății civile, ai mediului privat, ai elevilor, studenților, profesorilor și părinților.
Participarea dumneavoastră, într-un număr atât de mare, reconfirmă faptul că educația și cercetarea sunt șansa României la un viitor pe care nu trebuie să-l mai ratăm. Aveți în mine un partener angajat, dar dumneavoastră tuturor vă va reveni misiunea cea mai grea - de a dezbate, armoniza, decide și aplica.
Știu că în anul 2016 cea mai mare atenție va fi îndreptată către alegeri. Este firesc, așa se întâmplă în dinamica democrației. Dar momentele electorale vin și trec, oricât de intense ori spectaculoase ar fi. În raport cu tema educației, pe care toată lumea o consideră crucială, să facem așadar ca 2016 să nu fie încă un an irosit sau încă un an de experimente și schimbări punctuale.
Avem mulţi oameni competenţi şi cu viziune în domeniu, o parte dintre ei prezenți chiar în această sală. Avem studii şi cercetări realizate atât de instituțiile publice, cât și de organizații din societatea civilă. Ceea ce a lipsit însă a fost dialogul susținut și constructiv, contextul de colaborare, integrarea lor într-o imagine unitară. Cred că în anul 2016 putem să punem în mod real educația și cercetarea pe agenda publică.
Doamnelor și domnilor,
S-a vorbit foarte mult despre reforma educației, atât de mult încât a ajuns aproape un slogan. Vă propun să scoatem această temă din zona sloganelor și să ne uităm mai adânc ce înseamnă de fapt să avem un sistem de educație autentic reformat și ce presupune acest lucru.
Sunt necesare, cred, mai multe condiții. În primul rând, pentru a produce rezultate este nevoie de timp. Dacă ne dorim o reformă durabilă, nu doar experiment după experiment, de la an la an și de la ministru la ministru, atunci avem nevoie de o dezbatere premergătoare așezată, de un acord larg și de un angajament pe termen lung. 
O a doua condiție este să știm ce vrem de la o asemenea reformă. Cu alte cuvinte, să stabilim niște obiective de principiu, clare. Altfel, riscăm să vorbim la nesfârșit despre câte ore trebuie mutate de la o materie la alta sau ce manual este adecvat. Astfel de discuţii tehnice, fără a avea un scop final bine definit, riscă să rămână fără un rezultat constructiv.
Sper ca la finalul acestei prime etape de dezbateri, știind limpede unde vrem să ajungem, să recâștigăm încrederea societății că reforma educației și cercetării românești este posibilă și că demersul nostru este sustenabil, bazat pe voința fermă de a genera o schimbare reală, justă și pe termen lung, în pofida schimbărilor politice sau guvernamentale.
O altă condiție pe care o consider necesară pentru o reformă de substanță este fundamentarea ei pe valori. Va trebui să ne gândim, să reconfirmăm sau să redefinim valorile pe care se fundamentează sistemul nostru de educație, dar și valorile cu care dorim să iasă din școală copiii, după fiecare ciclu de învățământ.
În același timp, avem nevoie de o reformă ancorată în realitate, care să pornească de la nevoi. Societatea românească s-a schimbat și evoluează rapid. Generațiile de astăzi au alte abilități și cerințe, iar școala trebuie să țină pasul cu ele. Accesul la tehnologie și informație face munca dascălilor mai ușoară, dar și mai complicată în același timp. 
Școala va trebui să-i învețe pe elevi să filtreze și să folosească informațiile, dar și să aibă un fundament solid de valori. Cred că este nevoie să definim pentru diferitele etape de studiu nu doar ce set de informații și cât au acumulat elevii, ci mai ales ce competențe care să-i ajute în viață au dezvoltat, ce știu să facă, de la chestiuni minimale care privesc comunicarea și gestionarea problemelor de zi cu zi până la specializări complexe.
O reformă ancorată în realitate presupune și o educație corelată cu piața muncii. Una dintre provocările care trebuie să ne dea tuturor de gândit este numărul foarte mare de copii care abandonează şcoala la trecerea de la gimnaziu la liceu sau care nu promovează examenul de Bacalaureat. România nu îşi poate permite ca un procent important din populaţia activă să nu deţină niciun document care să permită inserţia pe piaţa muncii şi, prin urmare, un trai decent şi un rol activ în societate. Această stare de fapt reprezintă un adevărat risc la adresa securităţii naţionale.
Să ai câteva sute de mii de tineri fără diplomă de bacalaureat și, aș spune, cu șanse aproape zero pe piața muncii, este o mare problemă socială, pe care trebuie să o conștientizăm în toată gravitatea ei.
Intenția noastră este ca pe parcursul acestui an să organizăm o serie de dezbateri regionale. Vă propun ca la prima dintre ele, preconizată pentru luna viitoare, să avem în vedere și aceste subiecte - cum facem să nu mai avem o jumătate de generație pe drumuri, care este profilul cu care dorim să iasă un elev după fiecare nivel educațional, cu ce set de valori și cunoștințe care să îi dea o şansă reală de succes, în funcţie de talentul și capacitățile sale, nu de mediul din care provine sau de alţi factori subiectivi.
În fine, dar nu în ultimul rând, va trebui să ne preocupăm de infrastructura școlară, pentru că ea trebuie să susțină un asemenea demers de reformă și să fie pe măsura lui. Reiau ideea pe care am enunțat-o la începutul anului școlar. Este inadmisibil ca în România de astăzi să existe încă numeroase școli fără autorizații sanitare.
Instituțiile responsabile au datoria să rezolve această problemă. Dacă vrem o educație de calitate va trebui să avem și unități de învățământ corespunzătoare, care să reflecte această calitate și să asigure condiții cel puțin decente pentru elevi și profesori.
Doamnelor și domnilor,
În spatele oricărei reforme, strategii, legi sau norme de aplicare stau oameni. În fața și în spatele catedrei, în institutele de cercetare sau în aulele universitare stau oameni. Dezbaterea națională pentru educație și cercetare este cu și pentru oameni. Sistemul educațional include în mod direct aproape 4 milioane de elevi, studenți și cadre didactice. Dacă ne gândim și la familiile acestora, putem afirma că cel puțin jumătate dintre români au contact direct cu sistemul și un interes legitim să contribuie la dezbaterea privind „România educată”.
Educația și cercetarea sunt domeniile vitale în care vom putea arăta concret că se pot face lucrurile altfel.
De aceea am preferat să începem cu un demers participativ, în care prioritățile de la care pornim discuția provin de la cei direct implicați în mediul educațional, utilizând instrumente de consultare moderne. Nu cred că asumarea unei direcții comune de dezvoltare mai poate pleca de la viziunea unui singur om, ci de la coagularea dezideratelor și obiectivelor comune, în strânsă legătură cu provocările prezentului și viitorului.
Este de înțeles faptul că după atâția ani de reforme începute și neterminate, după atâtea experimente care mai mult au încurcat decât au ajutat, după atâtea încercări nereușite, mai e puțin loc pentru a aștepta. Părinți, profesori, elevi și viitori elevi vor, pe bună dreptate, certitudini. Dar o reformă reală cere răbdare. O construcție temeinică necesită efort constant și consecvență.
Vă invit ca în 2016 să construim împreună o viziune și un set de obiective de țară pe măsura ambițiilor noastre ca stat modern.
Pe aceste baze, putem concretiza anul viitor, în 2017, o strategie și un plan operațional care să ilustreze traseul pentru a ajunge unde ne-am propus, iar în 2018, promovând un mix legislativ coerent, să spunem start reformei pentru „România Educată”.
Haideți să avem înțelepciune în a asculta toate punctele de vedere, pragmatism în a lua decizii și răbdare în a construi! Vă mulțumesc!


Dragi organizatori,Onorați miniștri,Excelențele Voastre doamnelor și domnilor ambasadori, și reprezentanți ai Corpului Diplomatic,Doamnelor și domnilor,
Îmi face o deosebită plăcere să mă aflu astăzi aici, la acest eveniment, şi doresc, înainte de toate, să vă mulțumesc pentru invitație.
Vă felicit pentru organizarea acestei dezbateri, care își propune să apropie mediul politic de societatea civilă și să identifice soluții. În al doilea rând, vreau să vă spun că acest dialog, pe care dumneavoastră îl propuneți, nu poate fi decât benefic pentru România de astăzi. Pentru mine, întâlnirile cu societatea civilă sunt deja o obișnuință. În virtutea atribuțiilor pe care le am ca Președinte, doresc să sprijin acele inițiative care au ca scop aducerea actorilor din societate la masa dialogului. 
Întâlnirea noastră de astăzi mai arată un lucru: felul meu de a lucra cu societatea civilă nu înseamnă o întâlnire la patru-cinci ani sau una de urgenţă, când se întâmplă ceva.
Anul 2016 este unul electoral, urmează perioada în care clasa politică trebuie să îşi asume responsabilitatea în faţa alegătorilor. Modul de a face politică în România ultimilor 26 de ani a însemnat de multe ori o bătălie a orgoliilor, o confruntare personală sau o cursă inegală. Anul acesta trebuie să schimbăm această stare de fapt, care a adus prea multe conflicte și prea puține soluții pentru comunitățile noastre.
Știu că pe foarte mulți dintre dumneavoastră vă preocupă tema alegerilor locale: un tur sau două tururi de scrutin. Personal, mi-am exprimat opinia și, cu plăcere, o fac și acum. Cred că alegerile în două tururi de scrutin sunt mai potrivite. Însă, în același timp trebuie să acceptăm câteva principii de soliditate a legislației. Să schimbăm o lege înainte să fi fost vreodată aplicată, eu cred că aici trebuie să judecăm foarte bine. Nerăbdarea de a schimba ceva, înainte măcar să fi încercat dacă funcționează sau nu, cred că ne caracterizează și apare, poate, de prea multe ori. Un pic de răbdare, și cu politicienii, și cu alegerile, cred că, din când în când, ne-ar face bine.
Dincolo de acest subiect, chestiunea fundamentală este alta: schimbarea politică românească nu se va produce nici în funcție de numărul de tururi în care se aleg primarii la vară, nici în funcție de această discuție. Pentru că a alege nu înseamnă schimbarea unui nume cu alt nume sau a candidatului unui partid cu candidatul altui partid. Schimbarea autentică vine din felul în care se face politică, prin felul în care se ajunge la opțiunea politică.
”A alege” înseamnă ca alegătorii să poată opta pentru politicieni care dețin calităţile personale şi profesionale ce garantează - acum vorbesc, sigur, în situația alegerilor locale - o administrare reală a nevoilor şi oferirea de soluții pentru comunitate. Un alt mod de a face politică, un slogan pe care l-am folosit și, care, în fond, este mult mai mult decât un slogan, este dorința mea, înseamnă responsabilizarea funcției publice, care nu poate veni decât odată cu seriozitatea, expertiza şi profesionalismul alesului, individului. Înainte de toate, aleșii trebuie să cunoască îndeaproape nevoile, dorințele şi aspirațiile cetățenilor pe care vor să-i reprezinte cu privire la dezvoltarea propriei comunităţi. Candidații trebuie să vină în faţa alegătorilor cu un proiect comunitar vizionar pentru viitor: cu obiective clare, cu politici publice coerente şi eficiente, îndreptate spre nevoile comunităţilor și care să servească intereselor cetățenilor, nu politicienilor.
Spun aceste lucruri din postura unui om politic, să zicem, atipic. Mi-am început cariera politică târziu, nu am făcut deloc politică înainte să devin primar și am reprezentat o formațiune care nici nu a fost și nici nu este partid politic. Și totuși, am reușit în 14 ani și ceva, cât am condus municipiul Sibiu, să obțin câteva rezultate, dar de aici am învățat că este nevoie de câteva lucruri simple. Este nevoie ca alesul să lucreze în interesul comunității, este nevoie de foarte multă colaborare cu ceilalți politicieni și este nevoie de proiecte pentru comunitate. În toți acești ani, am lucrat cu partidele politice și am înțeles că trebuie să existe o înțelegere, dacă nu un consens, cel puțin o abordare comună, în interesul comunității. Fără aceste lucruri, fără a căuta dialogul și soluția pentru proiect, rezultatele se lasă mult așteptate.
Doamnelor și domnilor,
Politică fără partide și fără politicieni nu se poate. Înnoirea clasei politice nu trebuie percepută ca o schimbare a politicienilor cu oameni care nu vor să aibă nimic de a face cu politica. Ea trebuie înțeleasă ca o asumare clară a noțiunilor de competență, integritate, egalitate de gen, legitimitate în faţa comunităţii și responsabilitate.
Schimbarea vine așadar odată cu alt mod de a face politică, care înseamnă totodată lideri care știu să unească și nu să dezbine oamenii, care îi reprezintă cu adevărat pe cetățeni.
Înnoirea clasei politice înseamnă o revoluție pașnică, o revoluție de jos în sus, în care nevoile şi interesele cetățenilor sunt transpuse în obiective ale partidelor şi asumate de cei aleşi. Această înnoire presupune mai multă competenţă, profesionalism şi seriozitate, o schimbare care obligă partidele politice să se transforme, să îşi reexamineze modul intern de funcționare.
Cetățenii României ne-au arătat că există o reală dorință de schimbare, iar eu sper că partidele au înțeles foarte bine mesajul transmis, și să acționeze în consecință.
Primii pași făcuți de partide au fost stabilirea unor criterii de integritate, amendarea în spațiul public şi combaterea unor fenomene precum traseismul politic şi nepotismul. În plus, un partid dinamic satisface continuu nevoia cetățenilor de dezbatere constantă și nu mimează dialogul.
Este clar că partidele politice trebuie să îşi asume responsabilitatea unor transformări pentru a recâștiga legitimitatea în jocul electoral.
Eu cred că formațiunile politice au nevoie de un riguros control al calităţii oamenilor din interiorul lor, iar acesta poate fi făcut prin existenţa unui cod de etică corect implementat şi unanim receptat.
Așadar, un partid cu adevărat nou înseamnă un partid care aplică toate aceste reguli. În plus, partidele politice trebuie să îşi asume legătura permanentă cu societatea civilă şi cu toți cei care o reprezintă.
Doamnelor și domnilor,
Un partid politic nou înseamnă un partid care îşi asumă reguli stabile și clare, care propune proiecte concrete, care vine în faţa alegătorilor cu o serie de criterii în funcție de care se vor desemna candidați pentru pozițiile publice.
Înnoirea clasei politice nu se poate face decât printr-o schimbare profundă de mecanism în interiorul partidelor, cu reguli de selecție clare și transparente. Înnoirea înseamnă meritocrație și integritate.
Astfel, partidele trebuie să pună accentul pe oameni capabili, pregătiți din punct de vedere profesional, oameni cu viziuni pe termen lung și, mai ales, integri. Cine va înțelege aceste lucruri, va avea doar de câștigat.
În încheiere, vă asigur că rămân partenerul dumneavoastră în încercarea de a face o altfel de politică și sunt bucuros să primesc sugestiile, și ideile, și criticile dumneavoastră.
Vă mulțumesc! Și acum, la interogatoriu!
Da, dar nu în acest an electoral. Eu nu cred că o îmbunătăţire a Constituției sau o discuţie așezată pe modernizarea Constituţiei se poate face în an electoral. Însă, după alegeri, eu sunt hotărât să provoc partidele politice la o discuție pe oportunitatea modernizării Constituției.
Nu știu daca ați ales această întrebare fiindcă se afla în vizită oficială în România Președintele Timofti, dar se potrivește. Pot să vă spun că ideea pe care am enunțat-o în campania electorală mi se pare corectă și acum, după mai bine de un an de zile. Însă trebuie să vedem lucrurile într-o succesiune rezonabilă. Sunt două chestiuni vitale pentru Moldova și, din acest motiv, importante pentru noi: consolidarea drumului pro-european pentru Republica Moldova și chestiunea Unirii, care este clamată de unele formațiuni, unele cu voce mai tare, altele cu voce mai puțin ușor de auzit. Eu sunt convins că în această etapă, acum, trebuie să ajutăm Moldova pentru a-și consolida calea pro-europeană, trebuie să-i ajutăm să implementeze Acordul de Asociere cu Uniunea Europeană, trebuie să îi ajutăm să depășească criza politică în care se află, pentru că ei sunt în continuare în criză. Dacă cineva crede că acolo s-a terminat și totul este foarte frumos, se înșeală. Drumul spre Europa trebuie consolidat, situația din Moldova trebuie să se stabilizeze, economia moldoveană trebuie să repornească. Următorul pas, după părerea mea, este integrarea europeană a Moldovei, iar cealaltă chestiune, Unirea, poate fi discutată atunci când, și într-o parte și într-alta a Prutului, lucrurile sunt foarte stabile și merg bine. Să pui acum întrebarea unirii Moldovei cu România mi se pare un demers puțin serios. Dacă ne uităm în jur, problema Transnistriei. Ce să facă transnistrenii? Ei spun că sunt stat independent, moldovenii spun că sunt parte din Moldova. Să voteze sau nu? Este chestiunea stabilității economice, este chestiunea combaterii corupției, care, indiferent cum o vedem, se află într-o parte și într-alta a Prutului la niveluri foarte diferite. Și, atunci, după ce rezolvăm aceste probleme, pentru care cunoaștem soluțiile, putem să abordăm și problemele mai complicate și să începem să discutăm problema. În politică, se fac de multe ori greșeli pentru că lumea nu are răbdare și, în loc să abordezi o chestiune bună în esență cu calm și s-o rezolvi, se abordează prea repede și se strică definitiv. Nu cred că cineva dorește să strice această problemă.
Eu cred ca da. Noi ne pregătim de ani de zile pentru intrarea în Spațiul Schengen. Că nu s-a întâmplat, că s-a legat fără voința noastră de chestiunea MCV-ului, că a ajuns dintr-o chestiune tehnică o chestiune politică, fără să fi dorit noi acest lucru, toate sunt adevărate. Însă, în același timp, este adevărat că noi ne-am angajat să ne pregătim pentru a deveni țară membră Schengen. România acționează ca un membru de facto Schengen, suntem parte din aproape toate procedurile și vrem acest lucru. Că acum, temporar, dintr-o abordare nu neapărat foarte eficientă a crizei migraționiste, Spațiul Schengen este pe alocuri în dificultate, nu trebuie sa ne sperie, eu credeam că vom rezolva şi criza migrației. Se va reveni la Spaţiul Schengen şi cu această ocazie celelalte state membre își vor da seama că România nu vorbește doar despre Schengen, ci este pregătită pentru Schengen.


Domnule Președinte al Senatului,Domnule Președinte al Camerei Deputaților,Domnule Prim-ministru,
Doamnelor și domnilor miniștri,Doamnelor și domnilor senatori și deputați,Excelențele Voastre doamnelor și domnilor ambasadori și reprezentanți ai Corpului Diplomatic,Stimați invitați, Doamnelor și domnilor,
Ne aflăm la debutul ultimului an de mandat pentru actualul Parlament, un an electoral. În afara competiției politice democratice, în afara emoției inerente perioadei alegerilor, anii electorali au avut în România, din păcate, și alte caracteristici și au adus un anumit tip de practici.
Apropierea campaniilor a atras adesea măsuri care să avantajeze o formațiune sau alta, politici adoptate în urma unor calcule electorale, alocări de fonduri după culoarea politică, promisiuni populiste sau nesustenabile și chiar legi niciodată aplicate.
Mărirea cu 50% a salariilor profesorilor, decisă în 2008 și niciodată aplicată, sau Ordonanța de urgență a Guvernului nr. 55/2014, care a legalizat migrația aleșilor locali, din păcate aplicată, vor rămâne probabil într-o nefericită istorie a măsurilor legislative cu iz electoral.
În 2016 avem și, mai ales, aveți marea șansă de a face lucrurile altfel. Nimeni nu contestă dorința legitimă a partidelor de a câștiga voturi și folosirea mijloacelor politice și instituționale de care dispun pentru a răspunde la așteptări. Ceea ce vă propun însă este un altfel de an electoral, care să nu fie nici populist, nici un an pierdut pentru marile teme de interes public, dar nici unul al măsurilor hazardate.
Vă propun un an 2016 în care competiția pentru voturi să nu excludă preocuparea pentru construcția pe termen lung, în care febra campaniilor să nu oprească dezbaterea așezată, iar subiectele spectaculoase de zi cu zi să nu elimine de pe agenda publică teme majore de interes pentru cetățeni și viața lor.
Ne aflăm într-un context în care, spre deosebire de trecut, apropierea finalului de mandat poate să însemne mai multă atenție, mai multă responsabilitate și mai multă preocupare de a asculta în mod autentic ce-și doresc concetățenii noștri.
Doamnelor și domnilor,
Pornind de la aceste premise, vă invit să asumăm împreună câteva mize majore pentru anul 2016: 
prima vizează începutul recâștigării încrederii în politică; a doua ține de funcționarea instituțiilor într-un stat democratic; a treia privește continuarea eforturilor în domenii în care România a făcut progrese și a câștigat respectul partenerilor externi; și, în fine, dar nu în ultimul rând, în zona marilor sisteme publice, vă propun să punem câteva pietre de temelie pe care să se poată construi în 2017, indiferent cine va fi la putere.
Toate acestea nu țin de voința unui singur om, ci de acțiunea comună. Atât timp cât nu punem agenda României mai presus de agenda proprie, nimeni nu va avea de câștigat pe termen lung.
Am spus la finele anului trecut că îmi doresc ca anul 2016 să fie anul în care clasa politică dă un semnal clar că a înțeles aspirațiile și așteptările societății și face un pas către înnoire în materie de atitudini, idei și oameni.
Alegerile sunt, fără îndoială, prima oportunitate. Iar partidele - cele cu tradiție și experiență pe scena politică, sau cele nou apărute - sunt actorii principali la acest capitol. Atunci când vorbim de refacerea încrederii în politică, probabil cei mai mulți se gândesc, pe bună dreptate, la liste și la selecția candidaților, la niște cerințe minimale de integritate și profesionalism, la un anumit tip de atitudine așteptată din partea celor care doresc votul alegătorilor. Schimbarea despre care vorbesc vizează mai cu seamă practici şi mentalităţi, criterii de integritate, un mod mai inteligent şi mai creativ de elaborare a politicilor publice, un anumit tip de onestitate în raport cu electoratul și renunţarea la construcţii legislative ad hoc, doar pentru interese politice de moment.
Instabilitatea legislativă în general afectează nu doar funcționarea economiei, a societății, a marilor sisteme publice precum educația și sănătatea, ci ajunge să fie o vulnerabilitate a sistemului democratic. Cred că nimeni nu-și dorește așa ceva.
Doamnelor şi domnilor,
Sunt preocupat de modul în care funcţionează ansamblul acestui stat, instituţiile lui, cu atenta separare a puterilor. Dar vreau în acelaşi timp să transmit un mesaj foarte limpede: acest stat nu poate da impresia unei funcţionări haotice, dezordonate, cu alte cuvinte a unui stat în care fiecare face ce vrea şi fiecare instituţie are agenda proprie.
Există o agendă naţională, legată de parteneriatele strategice ale României, în special cel cu Statele Unite, de apartenenţa la NATO şi la Uniunea Europeană, dar şi de o politică de dezvoltare, de modernizare şi afirmare naţională în domenii de interes pentru cetăţenii noştri.
Cred că este nevoie de comunicare, coordonare şi colaborare la nivel instituţional pentru a urmări obiectivele naţionale. Spun aceste lucruri în virtutea rolului constituţional al Preşedintelui de mediator între puterile statului, precum şi între stat şi societate.
Puterile statului nu sunt în competiţie una cu alta, iar o funcţionare eficientă a statului în serviciul cetăţenilor presupune funcţionarea fiecăreia dintre ele şi încrederea cetăţenilor în toate.
O guvernare nu poate fi cu adevărat performantă fără un Parlament puternic, iar justiţia nu poate fi cu adevărat eficientă fără o putere legislativă pe măsură. A gândi puterile separat şi a le evalua izolat este o greşeală. România trebuie să se mişte înainte în ansamblul ei.
Doamnelor şi domnilor,
În acest context trebuie să spun că suntem în întârziere în a da răspunsuri esenţiale cu privire la preocupări majore de pe agenda cetăţenilor, inclusiv în perspectiva anului 2018, când vom sărbători Centenarul Marii Uniri.
Ce facem cu marile sisteme publice – educaţie, sănătate, pensii? Ce soluţii găsim pentru sutele de mii de tineri fără diplomă de Bacalaureat care se integrează greu sau deloc pe piaţa muncii? Ce se întâmplă dacă vom constata într-un viitor nu foarte îndepărtat că sistemul de pensii nu mai este sustenabil? Ce facem cu salarizarea bugetarilor? Cum gestionăm problema demografică şi cum evităm un viitor probabil în care România ar deveni lipsită de atractivitate şi ca forţă de muncă, şi ca piaţă de desfacere şi va fi slăbită în cadrul Uniunii Europene din cauza scăderii demografice?
Anul acesta se încheie un mandat parlamentar, însă parcursul politic continuă, iar marile teme ale societății românești rămân aceleaşi. În lumina preocupării pentru astfel de teme, am lansat zilele trecute o amplă dezbatere naţională în domeniul educaţiei şi cercetării în cadrul proiectului pe care l-am numit „România educată”. Îmi doresc ca în 2016 să definim clar obiectivele naţionale şi direcţia în care ne dorim să meargă sistemul nostru de educaţie.
Chiar dacă sunt poate mai puţin spectaculoase într-un an electoral, asemenea dezbateri sunt esenţiale și aşteptate de oameni.
Dincolo de faptul că veţi alege primari, că veţi câştiga sau nu Consilii Judeţene, că veţi alcătui liste pentru alegerile parlamentare, cred că aceste subiecte trebuie să fie pe agenda noastră, a tuturor.
Vă spun încă o dată, la fel cum am făcut mereu când m-am aflat la tribuna Parlamentului: aveţi în mine un partener de dialog. Pe aceste subiecte avem datoria să construim pentru România şi să generăm acord, dincolo de stânga sau dreapta, de expertiza tehnocrată sau partide.
Doamnelor şi domnilor,
Cred cu tărie că o abordare consensuală şi curajoasă este necesară, cu atât mai mult cu cât ne aflăm într-un context geopolitic complicat. La câteva capitole importante, 2016 trebuie să fie o continuare firească a ceea ce am construit sau consolidat în anul precedent. Dar, în acelaşi timp, avem de gestionat provocări majore. 
Criza migraţiei, creşterea ameninţării teroriste, riscurile de securitate dinspre Est şi însăşi punerea sub semnul întrebării a proiectului european fac din anul 2016 unul crucial pentru stabilitatea din regiune şi pentru viitorul Europei.
Pentru România, în materie de politică externă şi securitate, priorităţile şi obiectivele majore rămân aceleaşi. 2016 întruneşte toate premisele pentru a însemna o creştere calitativă a Parteneriatului Strategic cu Statele Unite ale Americii, cu precădere în domeniul economic, în paralel cu întărirea componentei politico-militare. În acest sens, am apreciat în mod deosebit demersul Statelor Unite de a creşte semnificativ, de patru ori, bugetul destinat Iniţiativei pentru Reasigurare Europeană pentru 2017.
În actualul context complicat, România este şi va rămâne o ancoră de democrație, predictibilitate și stabilitate de importanţă strategică la frontiera estică a NATO şi a Uniunii Europene. În această calitate, avem responsabilitatea de a ne întări apărarea naţională, dar și de a contribui la asigurarea apărării colective în cadrul NATO. Creşterea bugetului destinat apărării până la un procent de 2% din PIB rămâne, deci, esenţială în acest sens.
După pașii făcuți în 2015 și 2016, am convingerea că acest angajament se va reflecta în pregătirea bugetului pentru 2017.
Faptul că cele şase noi comandamente ale Alianţei Nord-Atlantice în Europa de Est - Unităţile de Integrare a Forţei NATO, cum se numesc - urmează să devină deplin operaţionale în prima parte a acestui an constituie un semnal evident al relevanţei acestei regiuni. Unul dintre obiectivele României în cadrul Summitului NATO de la Varşovia care va avea loc în vara acestui an este ca, la finalul reuniunii, NATO să confirme interesul puternic pentru Europa Centrală şi de Est şi în special pentru regiunea Mării Negre, ca zonă de importanţă critică în ansamblul de securitate euro-atlantic.
În acelaşi timp, România este decisă să participe activ nu doar la identificarea soluţiilor la crizele cu care se confruntă în prezent Uniunea Europeană, ci și la reîntărirea angajamentului și încrederii în proiectul european. România rămâne fidelă acestui proiect şi angajată pentru păstrarea unităţii europene. Am subliniat acest lucru şi cu ocazia recent încheiatului Consiliu European, în urma căruia s-a ajuns la un acord în privinţa relaţiei dintre Marea Britanie şi Uniunea Europeană.
Este interesul nostru strategic ca România să fie membră a unei Uniuni Europene puternice, integrate, bazată pe respectul principiilor şi valorilor sale fondatoare. Din acest punct de vedere, am susținut menţinerea conceptului de Uniune tot mai integrată - ever closer Union, în textul original.
În cursul negocierilor am avut o poziţie fermă în ceea ce priveşte respectarea drepturilor cetăţenilor români în Uniunea Europeană şi nu am acceptat discriminarea lor în raport cu alți cetăţeni ai Uniunii. Astfel, românii care lucrează în prezent în Marea Britanie nu vor fi afectaţi de mecanismul de salvgardare.
Acest mecanism ar urma să se aplice numai pentru o categorie restrânsă de prestaţii sociale necontributive, specifice doar pentru Marea Britanie şi numai pentru o perioadă limitată de timp, de 7 ani.
Cu privire la indexarea alocațiilor pentru copiii rămași acasă ai lucrătorilor din alte state membre ale Uniunii, decizia are, de asemenea, un caracter nediscriminatoriu. Pentru românii care lucrează în Marea Britanie și care primesc deja alocații pentru copiii rămași acasă, indexarea se va aplica doar începând cu anul 2020.
Aș dori ca acordul la care am ajuns să conducă la un rezultat pozitiv la referendum, permiţând astfel Marii Britanii să-și păstreze statutul de membru al Uniunii Europene.
Doamnelor şi domnilor,
În planul politicii noastre interne, în ceea ce priveşte consolidarea statului de drept, independenţa justiţiei şi lupta anticorupţie, angajamentul meu ca Preşedinte rămâne neschimbat şi cât se poate de ferm.
Determinarea pentru întărirea statului de drept vine din convingerea că o consolidare a progreselor în aceste domenii este în beneficiul cetăţenilor noştri. Sunt neplăcut surprins de faptul că, în anumite speţe, încă nu s-a înţeles că imunitatea parlamentară nu are voie să fie folosită pentru blocarea cererilor justiţiei. Aşa se face că în materie de răspuns la solicitările justiţiei, după câţiva paşi înainte, recunoscuţi de toată lumea şi aşteptaţi de cetăţeni, urmează unul înapoi, care pune din nou în discuţie credibilitatea Parlamentului şi voinţa unor raporturi corecte cu justiţia.
România se află pe un drum ireversibil. Consolidarea statului de drept și independența justiției sunt angajamente ferme la nivelul societăţii şi trebuie să fie reflectate şi în raporturile dintre Parlament, ca for reprezentativ suprem, şi justiţie.
Anul acesta nu este unul de competiţie doar pentru mediul politic, ci şi un moment de inflexiune important pentru sistemul judiciar. Va trebui numit un nou Procuror General, expiră mandatele conducerilor Direcţiei Naţionale Anticorupţie, Înaltei Curţi de Casaţie şi Justiţie şi, de asemenea, se vor desfăşura alegeri pentru Consiliul Superior al Magistraturii.
În acest context, ţin să subliniez câteva aspecte.
Sper că vom avea şi în această zonă o competiţie serioasă şi o dezbatere aşezată, în care să primeze valoarea, performanţa şi onestitatea. Cred că este important pentru soliditatea democraţiei româneşti şi a statului de drept ca alegerile pentru CSM să fie departe de zona politicului şi să fie păstrate strict în sfera reprezentării profesionale a magistraţilor în propriul for de conducere şi organ disciplinar.
În ceea ce mă priveşte, ca Preşedinte, nu voi fi un simplu spectator în acest proces şi nu mă voi limita la un rol formal. Voi acţiona, în virtutea atribuţiilor care îmi revin, pentru a mă asigura că parcursul pe care România a pornit în ceea ce priveşte întărirea statului de drept, independenţa justiţiei şi lupta anticorupţie este ferm continuat şi că sunt respectate cerinţele de profesionalism şi integritate.
Doamnelor și domnilor,
Depinde de fiecare dintre noi, cei care ne manifestăm în spațiul public, indiferent de rol, felul în care arată climatul nostru politic și social, cum înțelegem să ne raportăm unii la alții și la ce nivel de conduită, limbaj și atitudine ducem dezbaterea politică.
Îmi doresc un an electoral în care comunicarea să își păstreze decența indiferent de cât de acerbă sau strânsă ar fi competiția politică. Nu vorbesc aici de o opțiune personală, ci sunt convins că în acest fel avem cu toții mai mult de câștigat.
Atunci când m-am adresat pentru prima dată acestui for în calitate de Președinte am spus că îmi doresc să regăsim două lucruri – încrederea și răbdarea. Nu întâmplător vreau să le reiterez astăzi. Avem șansa ca în 2016 să le redescoperim: încrederea între cetățeni și instituțiile democratice, încrederea în capacitatea politicii de a servi interesul public, încrederea în noi înșine ca națiune și răbdarea de a nu distruge înainte de a începe și de a construi temeinic.  Vă mulțumesc!


Domnule Prim-ministru,Doamnelor şi domnilor miniştri,Doamnelor şi domnilor parlamentari,
Stimaţi membri ai corpului diplomatic,Dragi invitaţi,Doamnelor şi domnilor,
Salut acest eveniment găzduit la Palatul Cotroceni care își propune să aducă împreună decidenți, oameni interesați de relația cu diaspora și expertiza unor state cu know-how în această privință. Vă propun o nouă perspectivă asupra relaţiei dintre stat şi cetăţenii care au ales să trăiască în afara graniţelor ţării, care este, pentru mine, o preocupare de suflet.
Vorbim de multe ori despre pierderea pe care o reprezintă plecarea românilor în străinătate. Într-o altă abordare, însă, putem să vedem și oportunitatea oferită de prezența unei diaspore puternice peste hotare.
Bine angrenată de un stat atent, aceasta poate deveni o importantă resursă pentru dezvoltarea şi modernizarea României, un adevărat capital care poate fi valorificat.
Statul român trebuie să-i servească deopotrivă pe toţi românii, din interiorul și din afara granițelor. Convingerea mea este că a valorifica potenţialul românilor din afara ţării înseamnă, de fapt, a crea un cadru propice pentru bunăstarea tuturor românilor.
Trăim într-o lume dinamică, în care naţiunile nu sunt îngrădite de granițe și în care identitățile se suprapun. O Românie puternică se clădeşte prin oameni capabili să genereze prosperitate și nu putem ignora jumătate din România activă, care munceşte peste hotare.
De aceea, ne aflăm astăzi aici: pentru a pune o piatră de temelie la crearea unui nou cadru, în care atenţia faţă de diaspora să devină o prioritate naţională. Acesta va trebui transpus în politici publice, programe și proiecte.
Noua abordare pe care o propun, de a privi diaspora ca pe o oportunitate, pleacă de la câteva constatări.
În primul rând, românii de peste hotare acumulează experienţă, posedă expertiză, capătă deprinderi şi îşi construiesc reţele de contact pe care nu le-ar fi avut în ţară. Acestea reprezintă un capital preţios, ce poate fi valorificat în mod inteligent.
Fie că vorbim de specialişti demni de Premiul Nobel, de români care excelează în profesiile lor și în activitățile lor, care muncesc cu onestitate, românii din străinătate au ceva util de oferit ţării. Ei vin cu un capital profesional, intelectual, financiar, social, dar şi „civic”, având experiența de a trăi în democrații consolidate, cu sisteme eficiente în serviciul public.
A doua constatare, pe care o fac cu regret, este că prea puţini români au planuri concrete de întoarcere în ţară. Sunt convins că numărul lor va creşte pe măsură ce se schimbă abordarea statului faţă de cetăţenii săi, dar expertiza lor poate fi valorificată şi pusă în slujba dezvoltării României chiar de acolo unde trăiesc ei acum.
Vă propun să ne gândim împreună la modalitățile în care putem pune în contact specialiştii români din străinătate cu cei rămaşi acasă în fiecare domeniu, în care putem conecta proiectele antreprenoriale sau de cercetare, putem facilita accesul la resurse şi crea punţi de legătură cu instituţiile publice. Putem valorifica ingeniozitatea și creativitatea românească și beneficia cu toții de transferul de idei şi de proiecte în ambele direcţii, din străinătate către România şi invers.
Pentru a răspunde aşteptărilor românilor de a se conecta cu ţara şi de a le oferi un acces prietenos la serviciile statului, se pot crea cât mai multe instrumente online - de la informaţii disponibile în reţea la cursuri şi programe educaţionale şi antreprenoriale sau incubatoare virtuale.
România nu își permite să irosească preţiosul capital uman pe care îl reprezintă concetățenii noștri din afara granițelor.
Ei sunt nu doar ambasadorii sufletului românesc şi purtătorii de mesaj ai culturii şi obiceiurilor noastre, ci au demonstrat și spirit antreprenorial prin însuși destinul pe care l-au ales.
Ei sunt surse de proiecte şi investiţii, de cercetare sau de schimburi artistice şi culturale. Pe scurt, sunt vectori de dezvoltare şi modernizare pentru ţară.
Ştim de exemplu că banii trimiși anual acasă fac din românii de peste hotare un adevărat investitor şi generează o parte importantă din creşterea economică. Avem datoria să le oferim mai mult, și anume oportunităţi concrete pentru a-i atrage să-şi investească productiv talentul şi resursele înapoi acasă.
Nu în ultimul rând, românii de peste hotare sunt importanţi factori de influenţă în ţările gazdă. Proiecţia României în lume depinde în mare măsură de prezenţa, vorbele şi acţiunile fiecăruia dintre ei.
În acest fel, se creează o impresie mai vie şi mai durabilă despre România decât prin orice alt instrument de comunicare elaborat de stat. Imaginea României în lume nu vine doar din realitatea de pe teren, de aici din ţară, ci şi din cum este ea tradusă de fiecare dintre cei plecaţi. În acest sens, doresc să salut efortul oamenilor de afaceri care, în mod voluntar, s-au mobilizat, cutreierând diaspora, pentru a prezenta oportunităţile disponibile în România.
Știu că Guvernul va propune o foaie de parcurs care să reflecte importanţa strategică acordată diasporei. Deja remarc atenţia purtată informării cetăţenilor despre votul prin corespondenţă, un drept câştigat de românii din afara ţării cu multă trudă. Ştiu că sunt câteva iniţiative ce se pregătesc deja şi, la coagularea lor, le voi supune discuţiei cu înşişi beneficiarii lor, românii care trăiesc astăzi peste hotare. Astfel, Consiliul Consultativ promis Diasporei va face un prim pas pentru a-şi îndeplini misiunea.
Doamnelor și domnilor,
Pentru a pune în valoare toate valenţele românilor plecaţi la muncă sau la studiu, ne trebuie mai mult decât o acțiune a decidenților politici. Trebuie să îi cunoaştem cu adevărat, să știm cine sunt și ce îi preocupă.
Românii, oriunde trăiesc, aduc contribuţii însemnate. Sunt multe nume cunoscute care au pus România pe harta lumii prin realizările lor, contribuind la patrimoniul cultural şi ştiinţific al umanităţii. Dar îmi doresc, aşa cum am spus, ca prezenţa românilor peste hotare să fie o chestiune de alegere, nu una de necesitate.
Până atunci, propun românilor din afara granițelor un parteneriat bazat pe încredere şi scop comun: transformarea României într-un stat prosper și puternic. Mulţumesc!


Doamnă Director Regional,Domnule Ministru,Doamnelor şi domnilor,Stimați invitați,
Bine ați venit la Palatul Cotroceni! Mă bucur că avem astăzi prilejul să purtăm un dialog asupra politicilor care vizează teme actuale relevante, precum promovarea sănătăţii şi educaţia pentru sănătate. Am plăcerea să salut prezența la deschiderea acestei reuniuni și să-i urez bun venit la București doamnei Zsuzsanna Jakab, Director Regional pentru Europa al Organizației Mondiale a Sănătății.
Prezența în România a doamnei Director deschide țării noastre oportunități de colaborare regională și mai ales de sprijin acordat în domeniul sănătății de către România țărilor din Regiunea Balcanilor, în cadrul unei structuri de cooperare a Organizației Mondiale a Sănătății.
Astfel, țara noastră poate deveni furnizoare de expertiză pe ariile de performanță cum sunt sistemul de supraveghere a gripei, sistemul de urgență sau legislația antifumat.
Angajamentul nostru comun privește o dezvoltare a sănătăţii echitabilă, durabilă și responsabilă, în acord cu direcțiile formulate în Strategia pentru Sănătate în Europa 2020 a Organizației Mondiale a Sănătății. În același timp, ne dorim să identificăm acele soluții care fac sistemul de sănătate mai eficient și mai performant pentru cetățeni, iar dezbaterea de astăzi are un loc în interiorul acestui context mai larg.
Cu toții suntem afectați de provocările globale care au un impact semnificativ asupra sănătății populației. Migrația, schimbările climatice, pandemiile, siguranța alimentară nu ţin cont de graniţe şi influenţează în mod direct şi indirect viaţa cetăţenilor europeni. Ele necesită soluţii integrate şi răspunsuri adecvate.
În acest sens, semnarea Acordului de Colaborare Bienală între Organizaţia Mondială a Sănătăţii - Biroul Regional pentru Europa şi Ministerul Sănătăţii din România confirmă hotărârea noastră de a îmbunătăți guvernanța globală pentru sănătate și de a dezvolta politici şi programe de sănătate eficiente.
Doamnelor și domnilor,
Președinția României a lansat o platformă de mediere pe probleme de sănătate și a organizat dezbateri pe o serie de subiecte importante din domeniu, legate de migrația personalului medical, de educația pentru sănătate și prevenție, de plasarea pacientului în centrul sistemului de sănătate.
În acest cadru instituțional de dialog, Ministerul Sănătății lansează spre dezbatere Planul multianual integrat de promovare a sănătății și educației pentru sănătate. Cred că obiectivul nostru major este o mai bună stare de sănătate a populației, incluzând aici și grupurile vulnerabile.
O populaţie sănătoasă este o populaţie în primul rând informată. Pentru aceasta avem nevoie de o creștere a nivelului de conștientizare, motivare și educare privind beneficiile adoptării unui stil de viață corect, de acces egal la programe multianuale de promovare a sănătății și educației pentru sănătate la nivel comunitar, dar și de intersectorialitate, de o colaborare eficientă între instituții.
Educația pentru sănătate se adresează întregii populații, cu accent pe copii și adolescenți, întrucât conștientizarea importanței prevenției și adoptării unor comportamente sănătoase este necesar să înceapă de la cele mai fragede vârste. În egală măsură, trebuie avute în vedere şi grupurile defavorizate.
Sper ca discuțiile tehnice din cadrul acestui seminar să se concretizeze într-un parcurs coerent, cu o serie de etape clar conturate. Fără îndoială, avem nevoie de acest Plan de sănătate pentru România, care să fie sustenabil și să răspundă așteptărilor cetățenilor.
Sprijinul pe care Biroul Regional al Organizației Mondiale a Sănătății ni-l poate da pentru a accelera implementarea unei reforme adevărate este binevenit. Prin urmare, Ministerului Sănătății îi revine sarcina de a fructifica parteneriatul cu Organizația Mondială a Sănătății, astfel încât Planul național să îşi atingă scopurile propuse şi să poată atrage fonduri care să susţină noi proiecte.
Vă mulțumesc și vă doresc mult succes în cadrul dezbaterilor de astăzi!


Doamnă Procuror Șef al Direcției Naționale Anticorupție,Domnule Prim-ministru,Doamnă Președintă a Înaltei Curți de Casație și Justiție,Doamnelor și domnilor miniștri,Domnule Președinte al Consiliului Superior al Magistraturii,Domnule Director al Serviciului Român de Informații,Domnule Prim-adjunct al Procurorului general,Excelențele voastre, doamnelor și domnilor ambasadori,Distinși invitați,
În primul rând vă felicit pentru bilanţul activității din anul 2015! Prin prezența mea aici doresc să dau încă o dată un semnal puternic de sprijin pentru lupta anticorupție, pentru întărirea statului de drept și a independenței justiției.
De la an la an, activitatea Direcţiei Naţionale Anticorupţie a devenit tot mai eficientă, prin numărul de dosare instrumentate şi complexitatea lor, precum şi prin hotărârile definitive de confiscare şi recuperare a unor bunuri provenite din infracţiuni. Sunteţi un model de instituţie funcţională şi ați creat un standard de performanță.
Prin activitatea și reușitele dumneavoastră ați câștigat aprecierea cetățenilor României, care își doresc să trăiască într-o societate dreaptă, într-o țară fără corupție, în care instituțiile, cei aleși să îi reprezinte și cei care îndeplinesc funcții publice sunt realmente în serviciul oamenilor.
Rezultatele obţinute de dumneavoastră în lupta anticorupţie, apreciate și dincolo de granițele României, sunt o garanţie că procesul de consolidare a democraţiei şi a statului de drept în România se află pe drumul cel bun.
Am convingerea că vom reuşi să fim din ce în ce mai puternici în aplicarea principiului constituţional conform căruia nimeni nu este mai presus de lege şi să ne aliniem practicilor consacrate în statele cu democraţii consolidate, care pun cetăţeanul în centrul oricărei politici publice.
Doamnelor și domnilor,
Permiteți-mi să remarc în același timp menținerea stabilității cadrului legislativ și faptul că s-a evitat pericolul unor legi sau alte acte normative care ar fi riscat să îngrădească lupta anticorupție, cum ar fi amnistia și grațierea, sau modificări intempestive la Codul Penal sau la Codul de procedură penală.
Încuviințarea de către Parlament a cererilor justiției rămâne însă un capitol cu restanțe periodice. Doresc să subliniez încă o dată faptul că imunitatea parlamentară nu are voie să se transforme într-o piedică împotriva luptei anticorupţie.
O altă temă importantă rămâne recuperarea prejudiciilor produse statului prin fapte de corupţie comise de persoane pentru care s-a stabilit vinovăţia, prin decizie judecătorească definitivă. Nu putem permite ca persoane care s-au îmbogăţit prin încălcarea legii penale să se bucure în continuare de respectivele foloase necuvenite. Cred, din acest punct de vedere, că avem nevoie de acțiune coerentă din partea autorităților și că trebuie operaționalizate cu adevărat instituțiile cu atribuții, care să recupereze prejudiciile.
Doamnelor și domnilor,
Pe parcursul anului trecut, cum am auzit, au fost trimise în judecată 497 de persoane cu funcţii de conducere, dintre care 32 sunt demnitari. Acest fapt ne arată că flagelul corupţiei continuă, din păcate, să afecteze profund societatea noastră. De aceea, lupta împotriva corupţiei nu numai că nu s-a încheiat, dar trebuie să continue cu motoarele turate la maximum, iar DNA va trebui să rămână un jucător cu rol central în combaterea acestui fenomen extrem de nociv pentru societate.
În paralel, cred că este necesară dezvoltarea unor politici publice şi a unei legislaţii care să pună accent și pe educarea cetăţenilor, în special a tinerilor, cu privire la efectele negative ale corupţiei de orice fel, precum şi pe măsurile de prevenire a faptelor de corupţie.
Pentru o schimbare durabilă în societatea românească, am convingerea că pe lângă caracterul judiciar și punitiv, lupta anticorupţie trebuie să capete și o componentă educativă.
De altfel, Strategia anticorupţie pentru perioada 2016-2020, care se află în lucru la Ministerul Justiţiei, urmează să pună accentul nu doar pe stabilitatea cadrului legislativ anticorupţie, ci şi pe tratarea incidentelor de integritate ca eşecuri de management al instituţiilor publice, insistând asupra importanţei analizei post-incident şi asupra măsurilor de prevenţie.
Doamnelor și domnilor,
Rezultatele DNA sunt de la an la an mai bune, fiind apreciate de cetăţeni, dar şi remarcate în plan extern. Bilanţul pe 2015 este o nouă dovadă în acest sens.
Dar, dincolo de dosare și condamnări, activitatea Direcției Naționale Anticorupție are și un alt efect, care se resimte deja și se va resimți pe termen lung la nivel profund. Activitatea DNA a început să schimbe societatea la nivel de mentalități și practici, să schimbe modul de funcționare a autorităților și instituțiilor publice și chiar a elitei politice și administrative.
Legea este aceeași pentru toți, respectarea ei nu este opțională, iar corupția este inacceptabilă. Prin activitatea sa, DNA a început să arate că aceste principii nu sunt simple deziderate, greu de atins în România, ci că ele trebuie și pot să devină realitate. O societate care se clădește pe un asemenea fundament are mai multe șanse de dezvoltare și de prosperitate.
Ca Președinte al României, veţi avea în mine un partener în activitatea dumneavoastră și în aplicarea acestor principii. Am convingerea că veţi continua eforturile pentru consolidarea statului de drept şi a democraţiei în România, astfel încât cetăţenii să aibă sentimentul că trăiesc într-o Românie sigură şi dreaptă.
Vă urez succes în activitatea dumneavoastră viitoare!


Domnule Prim-ministru,Domnule Ministru al Apărării Naţionale,Domnilor senatori și deputaţi,
Domnule general, șef al Statului Major General,Doamnelor și domnilor generali, amirali, ofiţeri, maiștri militari, subofiţeri şi funcţionari civili,Stimaţi invitaţi,
În primul rând, doresc să vă felicit pentru activitatea din anul 2015! Am ținut în mod special să particip la acest bilanț pentru a onora Armata și în semn de respect pentru cei care servesc sub drapelul tricolor, gata oricând să-și sacrifice viața pentru România.
De fiecare dată când mă aflu în mijlocul dumneavoastră încerc o emoție specială. Prin patriotismul dumneavoastră, militari și civili, ați făcut din Armata României un exemplu.
Armata este unul dintre pilonii statului român, o instituție fundamentală pe care românii o privesc cu apreciere și mândrie. La fel ca și concetățenii noștri, am deplină încredere în Armată, în profesionalismul și devotamentul ei. Pentru toate acestea și pentru modul în care vă faceți datoria în numele României, zi de zi, misiune de misiune, în țară sau în afara granițelor, vă mulțumesc!
Doamnelor și domnilor,
În 2015 am făcut pași importanți pentru Armata României. Putem spune că anul precedent a fost unul al confirmării și consolidării: al confirmării angajamentelor în plan internațional și al consolidării poziției țării noastre în cadrul NATO, în raport cu partenerii strategici, ca aliat credibil și predictibil.
România a demonstrat că își urmărește consecvent direcțiile de politică externă și de securitate - Parteneriatul Strategic cu Statele Unite ale Americii, apartenența la NATO și la Uniunea Europeană.
Am arătat că suntem hotărâți să fim un furnizor de securitate în regiune și că avem inițiative în acest scop.
În 2015 am reușit să reașezăm viziunea noastră strategică pe baze noi şi solide și am trecut de la bune intenții la acțiuni concrete.
Astfel, avem astăzi un acord politic cu privire la alocarea pe o perioadă de 10 ani, începând cu 2017, a 2% din PIB pentru apărare, iar bugetul din acest an furnizează o proiecție în direcția asumată.
Avem o nouă Strategie Naţională de Apărare a Ţării, aprobată de Parlament, care avansează concepte noi, adaptate la noul context internațional. Avem un Plan de Implementare şi un Ghid, de asemenea aprobate, care asigură aplicarea riguroasă și unitară a Strategiei Naționale de Apărare.
În acest demers, Ministerului Apărării Naționale îi revine un rol esențial și am toată convingerea că va răspunde cu profesionalism și eficiență acestor așteptări.
Tot din 2015 avem o nouă lege privind planificarea apărării, care, alături de celelalte documente, oferă fundamentul pentru un nou model de gândire strategică la nivel naţional, în deplin acord cu procesele de planificare NATO.
Nu în ultimul rând, 2015 a însemnat o preocupare constantă pentru dotarea Armatei și pentru antrenarea trupelor din toate categoriile de forțe, inclusiv prin exerciții complexe, naționale sau împreună cu aliații.
Doamnelor și domnilor,
Cred că acțiunile noastre în materie de securitate națională și apărare, dar și demersurile în plan intern trebuie să aibă în vedere construcția României puternice în Europa și în lume. Indiferent câte provocări avem de înfruntat și câte evenimente au loc în plan intern sau extern, acesta trebuie să rămână reperul nostru permanent.
Pentru 2016, principala miză este să continuăm și să extindem la un nou nivel ceea ce am început în anul precedent.
Mă refer la punerea în practică a Strategiei Naționale de Apărare, la parteneriatele noastre strategice, în special cel cu Statele Unite, la angajamentele pe care le-am luat în plan internațional, în cadrul NATO și al organismelor din care facem parte.
Va trebui să ne adaptăm continuu la o realitate complexă și dinamică. Pentru aceasta vom avea nevoie de cunoaștere și anticipare, de instituții eficiente și de colaborare – atât interinstituțională în plan intern, cât și multinațională, cu aliaţii şi partenerii. Realitatea în care trăim ne arată permanent importanța unor alianţe şi parteneriate strategice solide în materie de securitate şi apărare.
Am toată convingerea că anul acesta Ministerul Apărării Naționale își va urmări și îndeplini prioritățile strategice legate de consolidarea prezenţei NATO în România, de alinierea structurii de forţe şi a managementului resurselor umane la standardele aliate, de achiziţionarea de echipamente critice pentru mai buna înzestrare a forţelor şi respectarea angajamentelor asumate prin Ţintele de Capabilităţi la nivel aliat, dar şi de creşterea calităţii vieţii personalului Armatei Române.
Așteptările de performanță pe care le avem de la Armata noastră trebuie însoțite de asigurarea condițiilor necesare pentru cei aflați în serviciul ei, precum și de modernizarea și adaptarea sistemului educațional la noile realități. Unul dintre cele mai bune răspunsuri la actualul grad de incertitudine din mediul internațional de securitate îl reprezintă cunoaşterea și pregătirea adecvată.
Doamnelor și domnilor,
Din perspectiva politicii externe și de securitate, unul dintre cele mai importante evenimente din acest an îl reprezintă participarea României la Summitul NATO de la Varşovia. Acesta a fost prefigurat de organizarea la Bucureşti, în noiembrie anul trecut, a Reuniunii la nivel înalt a statelor din Europa Centrală şi de Est.
Ca Președinte, intenția mea este ca împreună cu toate instituțiile responsabile, în special Ministerul Apărării Naționale și Ministerul de Externe, să generăm un mandat puternic şi ambiţios pentru România în cadrul acestui Summit, pe măsura calității sale de aliat responsabil şi credibil.
România susține întărirea rolului Alianţei Nord Atlantice în domeniul apărării colective şi acordarea unei atenţii sporite atât provocărilor de pe flancul estic, în mod deosebit din regiunea Mării Negre, cât şi celor de pe flancul sudic.
Valenţele strategice ale zonei Mării Negre pentru NATO vor trebui reafirmate şi concretizate prin iniţierea demersurilor de constituire a unei grupări navale multinaţionale.
De asemenea, prezenţa aliată pe teritoriul naţional va trebui întărită prin operaţionalizarea şi funcţionarea optimă a structurilor aliate de comandă şi control, respectiv Unitatea NATO de Integrare a Forţelor şi Comandamentul Multinaţional de Divizie Sud-Est.
Angajamentele importante asumate la Summitul NATO din Ţara Galilor vor trebui finalizate într-un mod responsabil, inclusiv prin proiecte care să vizeze constituirea de noi structuri multinaţionale. Acest efort va trebui să se regăsească la nivelul tuturor categoriilor de forţe, separat, dar şi la nivel doctrinar, în sensul unor concepte de cooperare.
În paralel, este nevoie de adaptarea structurii de comandă şi control, de asigurarea capabilităţilor necesare, precum şi de corelarea planificării integrate cu planificarea înzestrării şi achiziţiilor.
Gestionarea responsabilă și eficientă a resurselor, atât pentru echipare, cât și pentru pregătire, va fi esențială pe parcursul acestui an. Finalizarea celor două documente majore ale Ministerului, respectiv Carta Albă a Apărării şi Strategia Militară vă vor ajuta în asigurarea coerenţei strategice.
De asemenea, vom urmări cu atenţie și finalizarea noii Strategii Globale Europene care, după prezentarea şi aprobarea sa în Consiliul European, va trebui să ne ofere cadrul de orientare la nivel european în domeniul securităţii pe termen lung.
Doamnelor şi domnilor,
Valoarea supremă a Armatei României o reprezintă oamenii – militarii și civilii care sunt chemați la datorie în țară sau în afara granițelor, care servesc sub drapelul tricolor în teatrele de operații și oriunde România are nevoie de ei, cu loialitate, profesionalism și patriotism.
Doresc, încă o dată, să vă mulțumesc tuturor. Aveți respectul și aprecierea mea și a cetățenilor României pentru tot ceea ce faceți sub deviza „Onoare și Patrie”.
Sunt convins că obiectivele ambițioase pe care vi le-ați asumat pentru 2016 vor fi îndeplinite.
Vă doresc mult succes în activitate!


Sărut-mâna, bună seara!Stimată doamnă Ambasador,Domnilor miniștri,Onorată asistență,
Sunt foarte bucuros și foarte mișcat că pot să fiu în această seară în mijlocul dumneavoastră. Soția mea Carmen și cu mine ne-am gândit de multe ori, în viața noastră anterioară, cum ar fi să venim la Ierusalim. Și iată, am venit într-o poziție care mă face să stau în fața dumneavoastră.
Am venit încă de duminică seară și am avut de atunci multe întâlniri cu cei mai înalți reprezentanți din Statul Israel – cu Președintele Rivlin, cu Prim-ministrul Netanyahu, cu Președintele Knesset-ului, domnul Edelstein, cu alți oameni care au dorit să participe sau au fost invitați să participe la aceste întâlniri. Pot să vă spun din capul locului că toate întâlnirile au fost foarte bune, discuții foarte bune care au dus cu siguranță la o mai strânsă relație între România și Israel. Aceste lucruri, probabil, sunt de o oarecare importanță pentru dumneavoastră, dar mult mai important cred că este, pentru această comunitate care a venit în această seară să se întâlnească cu mine, altceva.
Peste tot, am găsit oameni care au vorbit românește și peste tot mi-au spus oamenii că sunt bucuroși că a venit cineva din România și că sunt bucuroși să spună câteva cuvinte în limba română în fața unui oficial din România. Dar, mult mai important, oficialii Statului Israel, cu toții, mi-au spus că îi apreciază foarte mult pe cei veniți din România, cei originari din România, și acest lucru, pot să vă spun, m-a uns la suflet. O comunitate cum sunteți dumneavoastră, mare, puternică și apreciată, așa da ambasadori pentru România și vă mulțumesc! Comunitatea care trăiește în Israel și este originară din România a venit în diferite etape. Unii sunt la prima generație, cei care au venit direct din România. Alții sunt deja a doua generație, alții a treia generație. Am întâlnit oameni care, cu mare emoție, mi-au spus că părinții sau bunicii vin din România, dar ei nu mai vorbesc bine românește și s-au străduit totuși să vorbească cu mine în limba română. Foarte impresionant!
Am întâlnit pe cineva care ne-a făcut un ghidaj într-un loc și mi-a spus că, atunci când merge cu grupuri de turiști, se arborează acolo unde merge drapelul României și se cântă imnul. Credeți-mă, pentru mine, așa ceva este emoționant. Am fost la multe lăcașuri sfinte, am fost în această după-amiază la Zidul Plângerii, am fost ieri la Yad Vashem, am fost la Așezământul Ortodox Românesc și în multe alte locuri. Peste tot, am fost foarte impresionat de evlavie, de emoția care s-a simțit peste tot și, evident, de românii care m-au salutat acolo. Comunitatea dumneavoastră a contribuit semnificativ la construirea Statului Israel. Medici, profesori, ingineri, meseriași, ați venit și v-ați integrat, ați construit, în bună parte, această societate a Statului Israel. Acest lucru vă onorează și ne onorează.
Această comunitate puternică este cea mai valoroasă legătură, cel mai valoros pod între România și Israel. Și acest pod se întărește pe zi ce trece. Foarte mulți, poate și dintre dumneavoastră, dar dintre cei cu care am vorbit, mi-au spus că fie au deja cetățenia românească, cei care au renunțat la ea, fie că vor să aibă cetățenia statului român. Și acest lucru, cu siguranță, va duce la intensificarea schimburilor și va duce la un pod și mai solid între România și Israel.
Am fost foarte bucuros când am aflat că nu doar legătura istorică este importantă și pe ea se bazează, de fapt, această relație, în care a apărut o nouă componentă. Un tânăr deputat mi-a spus că el, și mulți alții ca el, vor să vină să facă afaceri în România. Este excepțional! Iată, o generație care nu vine din România dorește să recreeze relația cu România, dorește să participe la acest pod între țări.
Pentru toate acestea, vă felicit, vă mulțumesc și sunt foarte bucuros că ne-am întâlnit în această seară.


Stimată doamnă Stela Popescu,Stimate domnule Florin Piersic,Stimaţi membri ai trupei Cargo,
Suntem aici pentru a vă recunoaște și onora talentul și cariera artistică, prin acordarea Ordinului Naţional „Steaua României” şi, respectiv, a Ordinului „Meritul Cultural”. Vă felicit și vă mulțumesc pentru contribuția dumneavoastră la prestigiul actului artistic și de cultură din România.
Doamnă Stela Popescu, sunteţi un reper inconfundabil al teatrului de comedie şi revistă românesc. Generaţii de iubitori ai genului v-au admirat pe scenele teatrelor, precum și în numeroase filme şi seriale de televiziune.
Domnule Florin Piersic, în ţară sau în străinătate, românii vă recunosc drept un simbol al vitalităţii artei scenice româneşti și un veritabil exemplu de longevitate și tenacitate. În film şi pe scenă aţi întruchipat modele umane şi aţi dat viaţă unor idealuri morale pentru generaţii întregi de români.
Stimaţi membri ai trupei Cargo, cântecele dumneavoastră v-au purtat spre recunoaştere naţională şi europeană, dar mai ales spre inimile multor mii de români. Parafrazând titlul uneia dintre piesele cele mai cunoscute, vă cer să nu lăsaţi să le fie dor de Cargo iubitorilor muzicii dumneavoastră!
În încheiere, urez tuturor celor cărora astăzi, în numele Statului Român, le-am înmânat însemnele preţuirii naţiunii, multă sănătate şi puterea de a sluji pe mai departe publicul care vă îndrăgeşte!
Vă mulțumesc!


Onorată asistență,

În această dimineață, la Aeroportul din Bruxelles au avut loc explozii care s-au soldat cu morți și răniți. Specialiștii spun că este foarte probabil să fie un atentat terorist. Noi suntem îngroziți și întristați, și folosesc acest prilej pentru a exprima întreaga compasiune și condoleanțe celor loviți de acest incident, autorităților belgiene, poporului, și cred că este, dacă se confirmă ipoteza unui atentat, un eveniment care ne arată că terorismul a rămas, din păcate, în inima Europei. Suntem extrem de îngrijorați și vom urmări evoluția de la Bruxelles. Nu am vrut să trec peste acest incident, chiar dacă evenimentul de astăzi este unul care vine să sublinieze un lucru foarte important, solidaritatea noastră.


Domnilor Miniştri,Excelenţele voastre doamnelor şi domnilor ambasadori,Distinşi reprezentanţi ai delegaţiilor şi instituţiilor francofone la Bucureşti,Doamnă preşedinte al delegaţiei României la Adunarea Parlamentară a Francofoniei,Doamnelor şi domnilor,
Vă adresez un cuvânt de bun venit la Palatul Cotroceni și mă bucur să salut comunitatea francofonă din România, parte activă a comunității francofone internaţionale. Prezenţa dumneavoastră - elevi, studenţi, cadre didactice, autorități, antreprenori, reprezentanți ai mass – media sau ai organizaţiilor nonguvernamentale, demonstrează cât de complexă, diversă şi articulată este francofonia în România.
Francofonia se dovedește astăzi o puternică rețea de instituții și proiecte, un cadru complex de relații între oameni și țări, o perspectivă profund umanistă asupra dezvoltării societății. Ca stat membru al Uniunii Europene și al NATO, România vede în participarea sa la Organizația Internațională a Francofoniei o oportunitate în plus de a contribui la rezolvarea marilor provocări de astăzi, precum micșorarea decalajelor economice, șanse reale pentru tineri și combaterea terorismului, care, iată, din nefericire, devine lucru din ce în ce mai preocupant.
Puterea cuvintelor este deviza Zilei Internaționale a Francofoniei 2016. Nu întâmplător, cuvintele fundamentale ale acestei zile - libertate, egalitate, fraternitate, diversitate, solidaritate, universalitate - nu au nevoie a fi traduse din limba franceză în limba română.
Ca stat-far al francofoniei în regiune, țara noastră este conștientă de responsabilitatea și misiunea sa. Suntem mândri să găzduim la București Biroul Regional al Francofoniei, precum și Biroul Regional al Agenției Universitare a Francofoniei. Acestea ne dau posibilitatea unei relaționări strânse cu proiectele globale ori regionale ale organizației.
În acest cadru este potrivit să evocăm rolul avut de România acum 10 ani, în calitate de gazdă a Sommet-ului Francofoniei. Vreau să menționez angajamentul luat atunci privind bursele „Eugen Ionescu”.
De la instituirea lor, acestea au legat, prin forța științei, nu mai puțin de 37 de țări cu 25 de universități din România, printr-un număr de 600 de tineri doctoranzi și postdoctoranzi. Lor li se adaugă anul acesta alți 80 de bursieri. Sperăm în dezvoltarea pe mai departe a acestui instrument important pentru țara noastră și pentru spiritul francofoniei.
Profit de această ocazie și invit mediul de afaceri francofon să se asocieze universităților românești pentru ca tot mai mulți tineri vorbitori de limbă franceză să aibă posibilitatea de perfecționare profesională în România. Salut acordul dintre Ministerul Educației Naționale și Cercetării Științifice și Agenția Universitară a Francofoniei. Este un semnal bun pentru viitorul relației dintre programele Organizației Internaționale a Francofoniei și prioritățile românești.
Sprijinim Planul regional de acţiune recent adoptat, ca expresie concretă a francofoniei soluțiilor, ce pune dezvoltarea durabilă, educația și problematica tineretului în rândul marilor sale obiective.
Suntem bucuroși de interesul pe care l-a generat și de sprijinul de care se bucură Inițiativa Francofonă Națională, cadru de dezvoltare a capacităților instituționale ale României în perspectiva anului 2019. Ne dorim ca în viitorul apropiat dimensiunea economică a francofoniei, inclusiv din perspectivă regională, să se dezvolte. Prezența la această manifestare a unor reprezentanți ai mediului de afaceri ne susține speranțele în această privință.
Doamnelor și domnilor,
Privind în sală, sunt impresionat de numărul mare de studenți și elevi prezenți, ca de altfel și de participarea mesagerilor celor aproximativ 7.000 de profesori de franceză, ai elevilor din cele 25 de licee și colegii naționale francofone și ai studenților din cele 33 de universități asociate Agenției Universitare a Francofoniei. Este cea mai bună dovadă a tinereţii mişcării francofone.
Între prioritățile francofoniei se află cea a educării și formării tinerilor, precum și preocuparea pentru inserția lor pe piața muncii.
Pe acest domeniu, obiectivele mișcării francofone și cele ale programului național „România educată” sunt convergente.
Preocupările pentru un statut și un rol mai bine precizat al profesorilor de limbă franceză, precum și pentru programele de studii francofone, pot găsi o rezolvare durabilă în cadrul dezbaterii asupra sistemului național de educație. Francofonia trebuie să fie şi mai mult un cadru al soluțiilor de carieră, o sursă de competențe reale.
Doamnelor și domnilor,
Francofonia României este expresia marilor sale valori și a opţiunilor fundamentale ale națiunii. Limba Franței a fost pentru români, ca și pentru multe alte popoare, unda purtătoare a umanismului european. El continuă și astăzi să ne apropie și să dea sens proiectelor noastre.
Obiectivele Organizației Internaționale a Francofoniei, valorile și misiunile sale sunt mai actuale ca oricând. Libertatea de expresie ori respectarea drepturilor fundamentale ale omului, precum și asigurarea efectivă a condițiilor pentru exercițiul drepturilor economice și sociale ale tinerilor sunt, în multe locuri, încă neîmplinite.
Doresc să subliniez angajamentul nostru în sprijinirea dialogului cultural și a respectului diversității, pentru o societate în care educația să fie o pârghie eficientă în evitarea extremismului și intoleranței.
Mă adresez elevilor, studenților, cadrelor didactice ori specialiștilor care dau viață francofoniei: protejați și folosiți moștenirea ei ca pe o importantă resursă de formare și împlinire personală și profesională!
Prin voi, sprijinită pe forța cuvintelor acestei zile, liberté, égalité, solidarité, fraternité, diversité, universalité, România poate fi puternică, poate fi țara demnității umane şi locul împlinirii celor ce trăiesc în cuprinsul hotarelor sale. Vă mulțumesc!
Onorată asistență,
Între timp, au avut loc mai multe explozii la metroul din Bruxelles. Nu mai putem să vorbim de o probabilitate. Bruxelles este sub atac terorist. Europa este sub atac terorist.
Condamnăm cu toată fermitatea aceste atacuri teroriste. Ne amintim cu durere de atacurile care au avut loc la Paris. Europa este sub asediu terorist. Astăzi este o zi neagră pentru lumea civilizată.
Condamnăm aceste atacuri, însă exprim toată compasiunea și solidaritatea cu Belgia, cu autoritățile belgiene. Ne oferim întregul sprijin, împreună cu Guvernul României vom veni în sprijinul autorităților belgiene cu tot ce este nevoie.
În aceste momente, este nevoie de foarte multă solidaritate. Este nevoie să ne exprimăm această solidaritate și această compasiune.
Vă invit ca la acest moment să ne îndreptăm cu un gând spre victimele acestor atentate. Vă propun un moment de reculegere!


Domnule Ministru,Domnilor deputați,Doamnelor și domnilor,
Bună ziua! Sunt foarte bucuros că vă văd aici, cu ocazia acestei întâlniri. Comunitatea românească din Istanbul este prima adunare pe care o întâlnesc în această vizită de stat și nu este o întâmplare. Am dorit să vă întâlnesc. Încep astăzi o vizită oficială în Turcia, vizită oficială în cadrul căreia mă voi întâlni, în afară de dumneavoastră, desigur, cu Președintele Erdoğan, cu Prim-ministrul Davutoğlu, cu Președintele Marii Adunări Naționale și cu alți oficiali din Turcia. O vizită care este foarte importantă pentru noi, sper și pentru partenerii noștri turci. După cum poate știți, România și Turcia au un parteneriat strategic și dorim să dezvoltăm în continuare acest parteneriat.
Parte din această relație specială între România și Turcia sunteți dumneavoastră, românii care, din varii motive, ați decis să trăiți aici, în Istanbul sau oriunde în Turcia. Este un lucru foarte bun pentru România că vă avem, cum este un lucru foarte bun pentru noi că avem o minoritate care poate fi considerată minoritatea care reprezintă Turcia sau minoritățile turcă și turco-tătară, care creează ceva foarte special. Creează o legătură, un pod între cele două țări. Acest pod nu este unul nou. Între țările noastre, de multă vreme, există legături foarte bune, legături care s-au realizat și la nivel instituțional, dar și la nivel personal, s-au realizat în zona economică, dar, în același fel, și în zona culturală. Toate acestea ne fac să credem că România și Turcia pot construi împreună în continuare foarte multe lucruri bune.
După cum, din păcate, știm cu toții, astăzi este o zi neagră pentru Uniunea Europeană. Bruxelles a fost sub atac terorist, Uniunea Europeană este sub atac terorist și, din păcate, și Turcia a fost sub atac terorist.
Aceste lucruri ne arată că terorismul este prezent peste tot în civilizație. Aceste lucruri, din păcate, ne arată că problemele lumii sunt departe de a fi rezolvate, dar acolo unde putem să intervenim noi, cu prietenia între țări, cu solidaritatea dintre noi, avem o șansă foarte bună să rezolvăm aceste probleme.
Solidaritate este, probabil, cuvântul care se potrivește cel mai bine în această situație și cred că toată lumea a rămas îndurerată, impresionată și când am avut acele atacuri în Istanbul, în Ankara, în Paris și astăzi, din nefericire, în Bruxelles. Acestor atacuri trebuie să le contrapunem dorința noastră de pace, dorința noastră de colaborare, solidaritatea noastră în rezolvarea marilor probleme cu care ne confruntăm în regiunea în care trăim și noi, românii, și turcii.
Sunt probleme cunoscute, este vorba, desigur, de problema terorismului, problema migrației, problema războiului din Siria și multe alte probleme care, din păcate, ne țin, ne rețin atenția mai mult decât am fi dorit ca aceste probleme s-o facă.
Nu vreau să închei într-o notă pesimistă. Am toată încrederea că împreună cu partenerii noștri vom birui, vom ajunge să rezolvăm aceste probleme și, dacă ne reîntoarcem privirea spre chestiunile noastre foarte apropiate între România și Turcia, dumneavoastră sunteți ambasadorii noștri și vă mulțumesc.


Sărut mâinile! Bună seara! Mulțumesc, domnule Ambasador! Domnule Ministru, Onorată asistență,
Mă bucur foarte mult că am ocazia să vă întâlnesc aici, în sediul Ambasadei României de la Washington. După cum probabil știți, vizita mea este ocazionată de participarea la un summit important, care s-a desfășurat ieri și astăzi la Casa Albă și la Centrul de Conferințe, un summit cu tema Securitatea Nucleară, temă care ne preocupă pe toți din ce în ce mai mult, în special dacă avem în vedere riscul terorismului nuclear, care, din păcate, ne amenință din ce în ce mai mult.
Cu ocazia acestui Summit, m-am gândit că ar fi frumos să vă văd și uite așa ne întâlnim în această seară aici. Mulțumesc că ați venit!
Am avut foarte multe întâlniri foarte bune. Aseară la Casa Albă, astăzi la Centrul de Conferințe, am avut ocazia să schimb câteva cuvinte și cu Președintele Barack Obama, și cu Vicepreședintele Biden, și cu Secretarul de Stat Kerry. Una peste alta, a fost o dovadă a faptului că România și cu Statele Unite ale Americii au un parteneriat foarte strâns, foarte bun și cu o perspectivă foarte frumoasă.
Parteneriatul Strategic, că așa se numește în termeni diplomatici, dintre România și Statele Unite ale Americii este extrem de important pentru noi. Cele trei componente - componenta politică, componenta militar-securitară și componenta economică –ne preocupă deopotrivă.
Dacă la partea politică, după cum am spus, stăm extraordinar de bine, în zona militară și a colaborării în domeniul securității stăm foarte bine. Avem foarte multe programe comune, militarii de la noi cu militarii americani au în acest an cred că peste 100 de exerciții comune. În domeniul securității, colaborarea este chiar foarte, foarte bună. Și, în fine, în domeniul trei, economic, aici cred că mai este loc, mai este loc pentru o colaborare mai bună, mai este loc foarte mult pentru investitori americani în România, dar, recunosc, mie mi-ar plăcea să avem și investitori români în America. Dumneavoastră, fiecare în felul lui, sunteți astfel de investitori. Ați venit și vă investiți personalitatea în Statele Unite ale Americii. Este un lucru foarte bun pentru americani, poate și pentru dumneavoastră, noi ne-am dori să fiți și în țară.
Acest Parteneriat Strategic evident că poate să se consolideze și să crească doar în măsura în care este umplut de conținut și este propagat, este dus mai departe, și aici v-aș ruga să jucați rolul pe care mi-ar plăcea să vi-l dau de ambasadori pentru România. Dumneavoastră ați venit în Statele Unite din diferite motive: unii pentru familie, alții pentru un job, alții pentru o carieră universitară și așa mai departe. Fiecare a avut motivația lui proprie, dar faptul că în această seară ați venit aici, în Ambasada României, este o dovadă clară a faptului că, de fapt, cu inima, mai sunteți, în foarte mare măsură, acasă și de aceea vă rog să fiți ambasadorii noștri, să duceți mesajul României până în ultimul cătun din Statele Unite.
Mesajul nostru este simplu: noi vrem să mergem împreună mai departe. Eu vă mulțumesc pentru acest lucru! Vă mulțumesc, și nu vreau să țin un discurs mai lung. Am și terminat fiindcă mi-ar plăcea să vă cunosc, cel puțin să vă strâng mâna la cât mai mulți dintre dumneavoastră în această seară și poate să facem câte o poză împreună și atunci cred că ar fi foarte frumos. Vă mulțumesc, o seară bună!


Domnule Președinte al Academiei Române,Domnule Președinte al Senatului,Alteța Voastră Regală,Domnule Președinte Iliescu,Domnule Președinte Constantinescu,Preafericirea Voastră Părinte Patriarh,Înaltpreasfinția Voastră,Domnilor miniștri,Distinși reprezentanți ai academiilor europene, Doamnelor și domnilor academicieni,
Înființarea Academiei Române acum 150 de ani, sub denumirea de Societatea Literară Română, este unul din acele importante evenimente care au marcat excepționala contribuție a anului 1866 la istoria modernă a națiunii.
Consacrării istorice depline a Unirii Principatelor, prin adoptarea primei Constituții moderne și instituirea dinastiei, i s-a adăugat înființarea forului ce avea misiunea de a fi focarul științelor și templul sufletului românesc. Căci așa vedea Academia Română Regele Carol I, cel care pe întreg parcursul lungii sale domnii i-a fost protector și apropiat.
Cuprinzând încă de la începuturi personalități culturale ale tuturor provinciilor istorice locuite de români, prin rolul pe care și l-a asumat, cât și prin prestigiul pe care l-a câștigat în scurt timp în lumea științifică europeană, Academia Română a fost nu doar una din cheile de boltă ale modernizării statului român, dar și precursorul și vizionarul împlinirii idealului naţional din 1918.
Procesul de occidentalizare a țării noastre la cumpăna secolelor XIX și XX s-a realizat și cu importanta contribuție a membrilor Academiei Române, adevărați părinți fondatori ai României moderne.
Începând cu generația pașoptistă, europenizarea Principatelor Române a fost potențată prin punțile dialogului dintre cultura românească și cea occidentală, dintre intelectualitatea autohtonă și mediul științific european. Pentru toate acestea, sărbătorind Academia la a 150-a aniversare, sărbătorim România.
Rezultatele și prestigiul acestei instituţii sunt rodul stabilității și continuității în raportarea la adevăratele valori și asumarea unor misiuni dificile.
În lunga sa istorie, Academia nu a fost ocolită de problemele societății românești, cum ar fi influențele negative ale ideologiilor totalitare ale secolului XX. Academia Română a plătit un greu tribut: 98 de membri excluși, din care 23 au fost încarcerați, iar 13 martiri au pierit în pușcăriile comuniste. Academiei i s-a răpit autonomia academică și instituțională, patrimoniul său a fost spoliat.
Cinstind memoria celor care au fost victimele dictaturii comuniste, este cu atât mai important să subliniem exemplul pe care Academia l-a dat după 1989, prin eforturile de recuperare a demnității sale instituționale.
Doamnelor și domnilor,
Astăzi, Academia este un punct nodal al unei întregi rețele de centre de cercetare, având relaţii de colaborare cu organizaţii prestigioase din străinătate. În societatea noastră, această înaltă instituţie reprezintă un reper de competenţă pentru noile generații de elite, precum și pentru personalitățile intelectualității românești care trăiesc și lucrează de mai mult timp peste hotare.
Capitalul de încredere pe care l-a acumulat în timp Academia îi permite acesteia să se implice, cu credibilitate și profesionalism, în marile teme ale dezvoltării României, focalizând energii cum nu multe entități o pot face.
Trăim într-o lume globalizată, complexă și, din păcate, deseori impredictibilă și violentă. Modul în care, în aceste condiții, țara noastră poate să-și valorifice în deceniile următoare potențialul uman, geografic și economic depășește astăzi cadrul unei teme teoretice. Mă bucur să constat că Academia Română s-a angajat într-un demers de analiză și previzionare strategică pe termen mediu pentru o serie de domenii importante ale vieții economico-sociale.
Am sprijinit și voi încuraja și pe viitor rolul de coagulant și multiplicator al capacităților creatoare ale națiunii, rol pe care îl poate juca Academia Română. Prin membrii săi de onoare, prin contactul pe care îl dezvoltă între comunitățile științifice din țară și străinătate, Academia reprezintă România ca pe un important participant la dialogul între culturi. Academia este și un adevărat, respectat și credibil ambasador al capacităților intelectuale ale națiunii, contribuind la creșterea prestigiului României în lume.
Cu toate aceste aprecieri și gânduri, stimate domnule Președinte și stimați membri ai Academiei, vă urez la mulți ani, multă putere de muncă şi proiecte ambiţioase! Vă mulțumesc!

Felicitări, domnule Ministru, și mult succes în mandatul dumneavoastră vă doresc!
Este o situație complicată în care dumneavoastră preluați acest portofoliu și vă doresc mână bună și inspirație. Chiar astăzi am semnat un decret de promulgare pentru o lege care, cu siguranță, este din zona dumneavoastră – este vorba de decretul de promulgare pentru Legea pentru modificarea și completarea Ordonanței de Urgență a Guvernului nr. 111/2010 privind concediul și indemnizația lunară pentru creșterea copiilor, adică indemnizația pentru mame.
Personal, consider că această lege este una bună, așteptată și binevenită. Vă încurajez pe dumneavoastră - și pe dumneavoastră, domnule Prim-ministru - să găsiți în Guvern cele mai bune soluții pentru a aplica cât se poate de repede această lege. Eu vă rog să nu tratați această chestiune într-un mod contabil. Este o lege proactivă, din zona politicilor demografice, care cu siguranță este foarte importantă pentru România.
Nu pot, domnule Ministru, să trec peste un întreg complex de probleme care vă aşteaptă, şi anume salarizarea bugetarilor, situaţie complicată. De mulţi ani încoace, guvernanţii, parlamentarii încearcă să găsească soluţii la această problemă, fără să fi găsit una satisfăcătoare pentru toată lumea până în momentul de faţă. Din discuţii cu foarte multă lume, înţeleg foarte bine că există o mare aşteptare. Există evident o mare aşteptare pentru creșterea salariilor bugetarilor, există, evident, o mare aşteptare pentru eliminarea inechităţilor din domeniul salarizării bugetarilor.
Vă doresc, domnule Ministru, ca, împreună cu toţi actorii implicaţi, cu colegii din Guvern, cu sindicatele, cu toţi cei care pot contribui la această discuţie, să vă aplecaţi asupra acestei chestiuni şi să găsiţi o soluție bună, o soluţie acceptată care realmente îmbunătăţeşte situaţia în acest domeniu.
Încă o dată, mult succes şi numai bine!


Bună seara! Mulțumesc pentru primirea deosebit de călduroasă. Ca de fiecare dată, îmi face mare plăcere când pot să vin aici, la dumneavoastră în Timișoara și, de data aceasta, avem și foarte mulți musafiri din diaspora. Este o ocazie deosebită.

 

Domnilor miniștri,Domnilor rectori,Dragi membri ai comunității și Diasporei științifice și academice, Înaltpreasfinția Voastră,Stimați reprezentanți ai autorităților locale,Stimați invitați,Doamnelor și domnilor,
Vă mulțumesc, în primul rând, pentru invitație! Îmi face o deosebită plăcere să particip la deschiderea acestei conferințe, care aduce la un loc atât de mulți oameni cu totul speciali, preocupați de viitorul României.
Ultima dată am fost la Timișoara pe 16 decembrie 2014, înainte, cu puțin timp înainte, de a depune jurământul și de a deveni efectiv Președintele României. S-au scurs de atunci aproape 500 de zile și, pentru că sunt într-un loc special, unde s-a respirat prima dată aerul libertății, vă rog să-mi îngăduiți să vă împărtășesc câteva gânduri personale, pe care nu le-am spus până acum public sau pe care le-am abordat doar tangențial.
Când am devenit Președinte am vorbit despre un nou proiect național și despre o schimbare de paradigmă, despre un alt fel de politică și de comportament al Președintelui în raport cu legea fundamentală, cu celelalte instituții și mai ales în raport cu oamenii. Tocmai de aceea vreau să mă refer înainte de toate la câteva lucruri care au trezit uneori vii discuții în spațiul public: comunicarea mea; schimbarea de paradigmă a funcției prezidențiale și politica externă; climatul social și relația cu Guvernul; și marile proiecte ale căror baze au fost puse într-un an și jumătate.
Au fost momente în acest început de mandat când am trecut peste polemicile din spațiul public.
Am preferat, pentru a nu deschide fronturi și falii, pentru a nu genera tensiuni de la nivelul funcției prezidențiale, să „las de la mine”, cum se spune, și să nu răspund provocărilor. Am crezut întotdeauna că e mai bine să vorbească acțiunile și faptele mele și că Președintele trebuie să fie un factor de echilibru cât mai puternic. A ieși din sfera senzaționalului cotidian înseamnă, în opinia mea, ca Președintele să nu întrețină dispute și să nu alunece în polemici. A construi consensul înseamnă deseori să aplanezi conflicte, iar acest lucru a părut, poate, ca o absență din arenă. Ceea ce am dorit să fie o dovadă de normalitate, unii au interpretat ca lipsă de implicare.
Vă asigur însă că nu este. Vreau să le transmit de aici, de la această tribună, românilor din țară și din străinătate, că Președintele lor îi vede, îi aude și le cunoaște problemele. Sunt și voi rămâne un Președinte mediator și implicat. Iar determinarea mea de a-mi duce programul până la capăt este la fel de fermă ca în prima zi de mandat.
Am spus mereu că vreau să redau funcției de Președinte prestanța pe care Constituția și statutul le revendică. Deci, o schimbare de practică și un alt mod de lucru. Aici nu am făcut niciun fel de rabat. Seriozitate și respect au fost termenii cu care am tratat orice acțiune a mea în calitate de Președinte. Acesta sunt eu – vorbesc mai puțin. Vorbesc mai puțin și îmi pasă. Îmi pasă cum arată această țară, cum ne respectăm pe noi înșine în interior și cum suntem priviți în afară. Cu cât reprezentantul unui stat este mai serios și mai responsabil în relația cu partenerii săi externi, cu atât mai mult națiunea sa va avea de câștigat. Președintele nu se reprezintă pe sine, ci îi reprezintă pe cei care l-au ales.
Vreau în acest context să spun câteva lucruri despre ceea ce am făcut în ultimul an în politica externă. Unii au spus că am călătorit prea mult. Este greșit, pentru că oriunde am mers, cu oricine m-am întâlnit, au fost relații de reînnodat, lucruri de pus la punct, parteneriate de consolidat, punți de legat. Nici aici lucrurile nu se întâmplă peste noapte.
E nevoie ca partenerii noștri să aibă în fața ochilor seriozitate, calm, interes și mai ales predictibilitate și continuitate, o abordare așezată, pe termen lung. Am dorit ca România să fie reprezentată cum se cuvine, am arătat peste tot că suntem de încredere, că avem o economie solidă și atractivă pentru investiții, un stat de drept cu legi clare și proiecte concrete pe care le vom duce la capăt. Efectele unor astfel de vizite nu se văd imediat, dar ele pun bazele sănătoase ale unei imagini externe care onorează România și pe români. Pe această bază vor veni cu siguranță rezultate concrete: credibilizarea țării noastre, investiții, locuri de muncă.
Peste tot pe unde am fost m-am întâlnit cu reprezentanții comunităților de români. Este o promisiune onorată, la fel cum onorată a fost și promisiunea de a avea legea votului prin corespondență. Sigur, problemele sunt diverse și așteptările mari, dar avem toate premisele pentru a reuși să consolidăm o legătură cu diaspora, care să fie în beneficiul tuturor, al celor din țară și al celor de peste hotare.
Doamnelor și domnilor,
O stare de spirit și un climat social se schimbă în ani. Totuși, cred că realizăm cu toții că nu mai avem răfuieli zilnice între Președinte și Prim-ministru, că nu se mai duc războaie inutile împotriva unor instituții întregi și nu se mai inventează conflicte pentru un joc politic de conjunctură. Am arătat că putem lucra împreună – Guvern, partide, instituții, societate civilă, patronate, sindicate – pentru a crea acel climat social în care să evoluăm normal și predictibil. Există ceva mai mult calm, mai multă înțelegere, păstrând însă dezbaterea și concurența pe scena politică.
Vremea în care Președintele lua locul Premierului a trecut. Asta nu înseamnă că, în calitate de mediator, nu voi interveni atunci când e cazul. Am făcut-o, o voi face și mă voi implica pe subiecte majore care afectează bunăstarea și viața oamenilor sau bunul mers al acestei țări.
Sunt lucruri care mă nemulțumesc la acest Guvern, dar nu toate se rezolvă pe scena publică. Unii au vorbit despre acest guvern ca și cum ar fi “al meu”. Nu e guvernul meu. Acest guvern a fost o soluție, până la alegerile din toamna acestui an, generată de o situație de criză și la care au subscris cele mai importante partide politice. Deci este Guvernul României.
Și tocmai în perspectiva acestor alegeri, cred că a venit vremea programelor, a competiției și a asumării politice, pe care aștept să le văd de la partidele politice.
Mă uit cu un oarecare amuzament la aceia care, neavând teme de atac consistente, parazitează dezbaterea publică prezicându-mi un final anticipat al mandatului.
Eu le spun de pe-acum să nu-și facă iluzii și să nu mizeze pe așa ceva. Am mai trăit asta și când am devenit primar. Mulți îmi preziceau un final timpuriu în politică și am plecat din funcția de primar după 15 ani şi patru mandate ca să devin Președintele României.
Vă asigur, așadar, că îmi voi duce proiectul de țară la bun sfârșit. Nu pentru mine, ci pentru cetățenii României, pe care am privilegiul să îi reprezint.
În fine, să vorbim puțin și despre așteptări. Poate unii s-au așteptat ca imediat după preluarea mandatului de Președinte să se schimbe totul.
Sunt lucruri care s-au schimbat și sunt lucruri care se vor schimba doar în timp. Ce ne oprește să împlinim mai repede această schimbare este rezistența și teama de nou, care adesea sunt mari în interiorul sistemului. Pentru mine, aceasta este cu siguranță o temă de readus în prezent, de repus în discuția societății. Știu de unde vin cele mai puternice atacuri la adresa mea. Dar ele nu sunt atacuri împotriva persoanei mele, ci reacții la normalizarea și echilibrarea societății. Nu sunt nici pe departe speriat sau descurajat.
Cred că e bine, măcar din când în când, să vedem și lucrurile bune și să generăm un pic de optimism social. Sunt în România de astăzi câteva realități cu care ne-am obișnuit și care ne par primite de-a gata.
Dar nu sunt, le-am obținut cu efort și nu le mai vedem din cauza cotidianului confuz și din ce în ce mai alert. România e astăzi o țară sigură, un furnizor de securitate și stabilitate democratică și un partener credibil în lume. Suntem membri ai Uniunii Europene, suntem membri ai celei mai puternice alianțe militare din istorie - NATO, avem un parteneriat strategic cu Statele Unite ale Americii. România este o țară sigură, cu libertăți respectate și cu mari șanse de a recupera decalajele, o țară cu o economie care se mișcă bine.
Da, avem, ca orice stat din această parte de lume, foarte multe probleme. Unele sunt istorice și nici generația noastră nu le va rezolva, altele țin de abilitățile noastre de a găsi soluțiile potrivite.
Am reușit într-un an și jumătate să facem din domeniul statului de drept și independenței justiției un exemplu de bune practici în regiune.
În domeniul securității naționale, am asumat două proiecte mari și foarte importante.
Am pus bazele solide și serioase ale unei creșteri a bugetului Apărării până la 2% din PIB, cu toate partidele parlamentare, printr-un consens. Partenerii noștri europeni și euro-atlantici apreciază progresele noastre și suntem priviți cu multă încredere în actualul context geopolitic. De asemenea, conform atribuțiilor mele constituționale, am promovat Strategia Națională de Apărare a României, un document fundamental, care este astăzi o bornă de hotar în domeniu.
Nu în ultimul rând, proiectul ”România educată” prinde rădăcini și arată tuturor cât de importante sunt dialogul și acordul în acțiuni, cu rezultate măsurabile în viitorul apropiat. Cred că prin lansarea acestui proiect, care este acum la nivel de dezbateri regionale, am scos acest domeniu din zona bunelor intenții niciodată concretizate și l-am reașezat pe agenda publică și instituțională. Și suntem abia la început.
Doamnelor și domnilor,
Suntem aici într-un cadru aparte, care pune la un loc două zone importante, care pentru mine sunt cu totul speciale: educația și diaspora. Suntem într-un spațiu al dialogului și colaborării în domenii cheie pentru țara noastră, învățământul superior și cercetarea, în care, împreună, recunoaştem contribuţia diasporei la dezvoltarea României. Salut sprijinirea legăturilor dintre cercetători și profesori români dinăuntrul și din afara granițelor, în contextul unei conferințe științifice de înaltă ținută, în care avem cu toţii acelaşi ţel: un nou pas spre transformarea României într-un stat puternic şi prosper.
Astăzi, educaţia şi cercetarea trec dincolo de frontierele naţionale. Practic, ne dorim conectarea elitelor românești din jurul lumii pe domenii de expertiză și apropierea lor de comunitatea academică și științifică din România, precum și de instituțiile statului român. Această legătură intelectuală are un potențial uriaș în dezvoltarea României și ne va duce mai aproape de o societate a cunoașterii, bazată pe performanță, merit, competență și inovare.
În viziunea mea, este esențial ca universitățile și institutele noastre de cercetare să se conecteze la comunitățile de români din afara granițelor. Ne dorim să creăm rețele de specialiști în diverse domenii de interes strategic pentru România – rețele care să le permită să facă proiecte împreună, să transfere parte din expertiza lor înapoi în țară, dar și să preia parte din inovația și creativitatea românească și să le ducă pe piețele internaționale. Mulți dintre acești experți sunt chiar aici, iar această Conferință poate iniția colaborarea lor.
În același timp, cred că este esențial ca întoarcerea cercetătorilor români în țară să nu fie umbrită de lungi procese birocratice de recunoaștere a diplomelor sau de proceduri dificile de integrare a copiilor în școli.
România se află pe harta europeană a cercetării și inovării printr-o serie de proiecte cu un potențial deosebit. Aș aminti aici Laserul de la Măgurele ELI – NP (Extreme Light Infrastructure – Nuclear Physics) și Centrul Național pentru Cercetări Avansate “Fluvii – Delte – Mări”.
Doamnelor și domnilor,
Proiectul „România Educată” reprezintă începutul reașezării societății româneşti pe valori, al dezvoltării unei culturi a succesului bazată pe performanță, merit, muncă și profesionalism. În contextul acestei Conferințe, îmi doresc ca dezbaterea şi consultarea publică „România Educată” să coreleze sistemul educaţional şi de cercetare cu nevoile şi obiectivele de ţară ale României competitive economic pe care cu toţii ne-o dorim.
Pentru mine implicarea diasporei în această dezbatere este esențială.
Alegerea noastră istorică, de a porni pe drumul națiunilor democratice și prospere a început aici, la Timișoara, în 1989. Aflându-ne într-un loc atât de special, mi-am permis să vorbesc mai mult decât de obicei. Nu pot însă încheia fără să îmi exprim recunoștința față de dorința dumneavoastră de a face din România o țară puternică și prosperă.
Vreau să arăt totodată că singura șansă de a împlini visurile predecesorilor noștri, dar și șansa generațiilor viitoare este de a rămâne uniți și fermi, de a lucra împreună, indiferent de etnie, înclinații ideologice sau opțiuni religioase. Vă chem pe toți pentru a împlini idealurile noastre de astăzi: apărarea statalității și securității, respectarea drepturilor și libertăților civile, eliminarea corupției, consolidarea economiei și, nu în ultimul rând, apărarea democrației, pe care timișorenii au plătit-o atât de scump acum 26 de ani.
Vă mulțumesc și vă doresc mult succes! Şi fiindcă  am intrat în Săptămâna Mare, daţi-mi voia să vă urez Sărbători Fericite. Mulţumesc!


Domnule Președinte al Camerei Deputaţilor,Domnule Prim-ministru,Domnilor Viceprim-miniştri,Doamnelor şi domnilor Miniştri,Onorată asistenţă,
Vă felicit, domnule Ministru, pentru acest mandat şi vă doresc mult succes. Este, cred, un lucru arhicunoscut că fondurile europene, pe care le poate accesa România, sunt o mare oportunitate pentru noi. Aceste fonduri vin să suplinească resursele noastre în zone vitale, în zone unde, din forţe proprii, nu am putea nici repede, nici profund să restructurăm lucrurile şi să le ducem la bun sfârşit.
Am avut o experiență nu neapărat nefericită, dar o experienţă care ne-a arătat în perioada 2007-2013, că anumite lucruri trebuie rezolvate foarte repede, alte trebuie gândite mult mai profund decât se vede la prima vedere. Eu cred că toată lumea a învăţat ceva din acea etapă bugetară şi toţi cei care ştiu despre ce e vorba se aşteaptă să ne apucăm un pic mai repede de implementat proiectele pentru perioada bugetară în care ne aflăm acum. O parte din munca care trebuia făcută s-a făcut, însă lucrurile, după părerea mea, nu s-au mișcat suficient de repede. Este mai mult decât evident că  aceeaşi părere a avut-o şi Prim-ministrul, care a dorit să aibă o echipă cu un suflu nou prin propunerea dumneavoastră.
Ştiţi ce trebuie făcut, ştiţi cu cine trebuie făcut, ştiţi cum trebuie făcut. Eu vă doresc să aveţi suficientă energie să puneţi în practică aceste lucruri. M-am referit acum câteva zile, când am fost la o manifestare foarte frumoasă la Timişoara, o manifestare de cercetare, cu cercetători din țară şi din străinătate, şi am făcut acolo o afirmaţie care nu ştiu dacă a fost foarte bine înţeleasă, cea cu „am ceva nemulţumiri legate de Guvern”. […] Asta a fost una din nemulţumirile mele, că pe zona fondurilor europene lucrurile încă nu s-au mişcat aşa cum probabil ar fi trebuit. 
O altă nemulţumire, şi evident că nu am fost singurul care a avut-o, a fost situaţia care s-a creat când s-a lucrat pe un act normativ care ar fi venit să reglementeze salarizarea bugetarilor.
Şi, în fine, o a treia nemulţumire, este, înţeleg, în curs de rezolvare şi s-a referit, evident, la situația de la Operă. Este un contra-exemplu de implicare a unui minister ceea ce s-a întâmplat la Operă. Cred că au rămas puţine greşeli imaginabile care nu au fost făcute de către Ministrul Culturii în această chestiune. Astfel de nemulţumiri le am, le discut cu Prim-ministrul Cioloş şi, după cum se vede, ele se rezolvă. Nu există nemulţumiri care duc la vreun circ între Palate sau la certuri între Preşedinte şi Prim-ministru. Noi lucrăm împreună şi rezolvăm problemele.
Domnule Ministru, încă o dată, felicitări şi succes şi la fel întregului Guvern!


Domnule Președinte al Camerei Deputaților,Domnule Prim-ministru,Onorați membri ai Guvernului, Doamnă Ministru,
Vă doresc mult succes cu acest mandat, doamnă Ministru! Preluați portofoliul într-o perioadă foarte dificilă, într-o perioadă când există - și pe bună dreptate, trebuie să recunoaștem – o inflamare în spațiul public în legătură cu ce se întâmplă în domeniul de care se ocupă Ministerul Culturii. Există așteptări mari, instituțiile de cultură românești au nevoie de cineva care, cu fermitate, dar și cu foarte multă înțelegere și cu simțul a ce trebuie făcut și ce poate fi făcut, să vină să conducă acest minister.
Doamnă Ministru, vă doresc să reușiți, cu multă energie, dar și cu mult tact, cu multă aplecare, dar și cu multă indulgență, unde este nevoie, să rezolvați multiplele probleme care vă așteaptă. Evident, situația de la Operă trebuie rezolvată, dar este doar una din situațiile unde e nevoie de cineva la conducerea Ministerului care cunoaște profund cultura românească, instituțiile de cultură românești.
Cred că domeniul de care se ocupă Ministerul Culturii, care este, evident, doar o parte din cultura românească, are nevoie de reformă, nu de reformită, are nevoie de decizie, dar nu de impunere cu cizma, și vă doresc să reușiți să schimbați lucrurile în sensul așteptat de artiști, de public, dar și de specialiștii din domeniu. Complicată ecuație, vă doresc mult succes!


Domnule Preşedinte Ion Iliescu, Domnule Preşedinte Emil Constantinescu, Domnule Președinte Traian Băsescu,Domnule Președinte al Camerei Deputaților,Domnule Prim-ministru, Preafericirea Voastră, 
Înaltpreasfinţia Voastră, Doamnelor și domnilor miniștri,Stimaţi membri ai Parlamentului României, 
Excelenţele voastre doamnelor şi domnilor ambasadori şi reprezentanţi ai misiunilor diplomatice, 
Stimaţi reprezentanţi ai cultelor,Stimaţi invitați,Dragi cetățeni europeni,Doamnelor și domnilor,
„Pacea mondială nu poate fi asigurată fără a face eforturi creatoare proporţionale cu pericolele care o ameninţă.... Europa nu se va construi dintr-o dată sau ca urmare a unui plan unic, ci prin realizări concrete care vor genera în primul rând o solidaritate de fapt.” Toate marile acte politice încep cu o declarație, care exprimă o viziune și creează o nouă realitate. Cu aceste cuvinte, rostite de Robert Schuman, și-a început existența proiectul european. 
De la Comunitatea Europeană a Cărbunelui și Oțelului, fondată în 1951, trecând prin etapa Comunității Economice Europene începând cu 1958 și prin mai multe valuri de extindere, Uniunea Europeană, așa cum o cunoaștem astăzi, este rezultatul unei viziuni care a ținut permanent pasul cu realitățile, al unei voințe politice mereu confirmate și al unei solidarități mereu întărite. 
Circumstanțele istorice sunt diferite, provocările sunt altele, dar rațiunea de a fi a Uniunii Europene a rămas neschimbată. Nevoia de pace și prosperitate, idealurile ce i-au inspirat pe fondatorii Uniunii, este astăzi la fel de prezentă. 
Pentru cetățenii de azi ai Europei, mai ales pentru cei mai tineri, a trăi în pace și prosperitate într-o Europă unită este un lucru firesc, aproape de la sine înțeles. Dar aceste realizări nu s-au născut brusc sau fără efort, iar a crede că ele pot fi păstrate fără acțiune comună și continuă ar fi o mare eroare.
La 66 de ani de la declarația lui Robert Schuman, care a stat la baza creării Uniunii Europene de astăzi, se cuvine să ne aplecăm din nou asupra acestor cuvinte și să le redescoperim semnificația.
Atunci când vorbim despre pericolele sau provocările la care este supusă astăzi Uniunea, prima tentație este să ne gândim mai degrabă la fenomene exterioare, care au la rândul lor consecințe interne. Pe bună dreptate, vorbim aici despre riscuri de securitate la Sudul și Estul Europei, despre situația din Ucraina, despre milioanele de oameni din zone de conflict care încearcă să-și găsească refugiul pe continentul nostru și despre exploatarea acestui fenomen de către forțele eurosceptice, despre terorism și despre pericolul rasismului, extremismului sau antisemitismului.
Dincolo de aceste fenomene vizibile, personal cred că printre marile amenințări la adresa proiectului european se numără neîncrederea, resemnarea, scepticismul și lipsa de solidaritate. Atunci când dăm la o parte aceste pericole care sunt în interior vom putea să le gestionăm mai bine și pe cele care vin din exterior. 
Ultimul an a fost unul dificil pentru Uniunea Europeană. Criza refugiaților este astăzi un test, pe care Uniunea nu are voie să îl rateze și care afectează întreaga construcție. Pledăm în continuare pentru o soluție comună, care să țină cont însă și de realitățile fiecărui stat membru. România își pune la dispoziție expertiza și resursele pentru soluționarea acestei crize.
Pe de altă parte, vă mărturisesc că privesc cu îngrijorare referendumul din Marea Britanie și impactul lui asupra Uniunii Europene. Sper într-un rezultat care să confirme încrederea în proiectul european și din care atât Uniunea, cât și Marea Britanie să iasă mai puternice împreună. Locul Marii Britanii este în Uniunea Europeană - aceasta rămâne opţiunea noastră fermă.
Astăzi, în fața acestor pericole și provocări, Europa noastră are nevoie de un efort creator reînnoit, de o reconectare la rezultatele și oportunitățile pe care construcția comună le oferă. Faptul că astăzi trăim într-o lume liberă, a unității în diversitate, a șanselor egale și a valorilor democratice nu se poate disocia de existența Uniunii Europene. Însuși dezideratul de a fi stat membru al Uniunii Europene a condus România și societatea românească spre progres, mai repede și mai durabil decât ar fi reușit poate generații întregi singure. Și, mai ales, a deschis noi posibilități și orizonturi și a conectat România definitiv la un set de valori. În plus, avantajele apartenenţei României la Uniunea Europeană se resimt pozitiv în viaţa fiecăruia dintre noi, fie că ne referim la libera circulaţie a persoanelor, fie la oportunităţile economice sau de educaţie.
Tocmai de aceea Uniunea Europeană este atât de valoroasă pentru noi. Astfel înţelegem să fim promotori deschişi ai proiectului european. 
Doamnelor și domnilor,
La întâlnirea pe care am avut-o la începutul anului cu reprezentanții corpului diplomatic acreditați în România am vorbit despre așteptările noastre legate de Uniunea Europeană. Am afirmat că este nevoie de mai multă viziune și coerență și mai puțină birocrație, iar proiectul european nu este un slogan, ci un set de valori, principii și aspirații. 
Pe unii i-au surprins afirmațiile mele. Le reiau azi și vă rog să vedeți în spatele lor nu o nemulțumire, ci dorința de a face Uniunea Europeană mai puternică, atașamentul pentru acest proiect și convingerea că nu există altă opțiune. 
Ce poate oferi România în acest context este încredere și parteneriat. 
Ca parte a Uniunii, România acţionează pentru ca aceasta să furnizeze în continuare mai multă stabilitate, democraţie şi prosperitate în interiorul şi în jurul său. Ne dorim o Uniune mai puternică şi mai unită, capabilă să ofere soluţii credibile, proiecte şi politici cu viziune pe termen lung. 
România își va exprima poziția cu privire la funcționarea instituțiilor europene, pornind de la necesitatea ca Uniunea Europeană să-și redobândească viabilitatea.
Avem câteva priorităţi care se prezintă în mod diferit în lumina unor noi circumstanțe, dar pe care le urmărim pe deplin. Obiectivul nostru este continuarea procesului de integrare europeană, prin aderarea României la Spațiul Schengen și, de asemenea, la Zona Euro. Locul nostru este în Spațiul Schengen, ca stat membru cu drepturi depline. Aderarea României va consolida securitatea acestuia și va transmite, într-un moment de răscruce, un mesaj politic puternic de sprijin pentru menținerea principiului liberei circulații a persoanelor. 
Avem nevoie de o vecinătate a Uniunii cât mai stabilă şi prosperă și sprijinim parcursul european şi procesele de reformă în ţările partenere. Un loc special în acest cadru îl ocupă relația cu Republica Moldova și susținerea fermă pe care o acordăm drumului european al acesteia.
De asemenea, România va continua să promoveze proiecte de cooperare regională, precum cele din regiunea Dunării sau din zona Mării Negre. 
Peste trei ani România va deţine Preşedinţia Consiliului Uniunii Europene. Trebuie să continuăm să dezvoltăm profilul de stat membru al Uniunii, să ne pregătim și promovăm poziţiile în procesul decizional european, să comunicăm mai bine în interiorul Uniunii, dar şi în afara ei. 
Doamnelor și domnilor,
Alegerile locale ce se apropie sunt cel mai bun moment pentru ca România să arate că a învățat lecțiile apartenenței la Uniunea Europeană, la valorile și spiritul ei, care nu pot  fi separate de atașamentul pentru democrație, stat de drept şi domnia legii. 
Îi invit pe toți cetățenii să spună „da” corectitudinii, profesionalismului și respectului în politică, să participe, să-și ridice așteptările și să nu accepte că „merge și așa” atunci când vine vorba de o anumită conduită politică și de respectarea legii de către cei care doresc votul românilor.
Până la urmă, apartenența la Uniunea Europeană nu înseamnă și nu trebuie să devină nici o chestiune abstractă, nici o formulă care sună bine, ci întruchiparea unor valori, a acelor valori care au dus societățile occidentale către securitate și dezvoltare.
Iar dacă unele partide sau unii candidați înțeleg mai greu că societatea României europene este alta decât cea a tranziției sau a comunismului, este datoria alegătorilor, a cetățenilor să le atragă atenția prin vot. 
Corupția și prosperitatea nu au loc împreună. Iar prosperitate fără sănătate nu există. Suntem într-un moment de criză majoră pentru sistemul sanitar, cu implicații serioase asupra vieţii românilor. 
Problemele profunde ale acestui sistem nu se vor rezolva doar printr-o demisie sau prin măsuri punctuale, ci reclamă soluţii durabile, cu efecte concrete și un plan pe termen lung. 
Avem obligaţia să identificăm, rapid, mijloace pentru a proteja oamenii care se tratează în spitalele din ţară. Sunt în permanentă comunicare cu prim-ministrul pe acest subiect. 
Ne aflăm într-un moment de cotitură. În sistemul sanitar lucrurile nu mai pot continua ca până acum. Nu există decât o singură direcţie de urmat pentru toate instituțiile responsabile: curăţirea sistemului sanitar. Trebuie să punem punct corupției, risipei banilor publici și nepăsării. 
Doamnelor și domnilor,
România va trebui să arate în practică zi de zi că este un stat european, inclusiv în modul în care funcționează sistemele sale publice și în care instituțiile se raportează la cetățeni și îi servesc.
Uniunea Europeană a însemnat şi înseamnă dialog, cooperare şi solidaritate în beneficiul comun al statelor membre şi, mai presus de orice, al cetăţenilor acestora.
Cu prilejul Zilei Europei, doresc să transmit încă o dată mesajul meu de solidaritate, de încredere şi de susţinere a proiectului european. Şi o particularitate de astăzi, probabil majoritatea aţi văzut Salvarea când aţi intrat, a fost un veteran de-al nostru care nu s-a simţit bine, a fost dus la spital şi, din informaţiile mele, este în regulă. 
La mulţi ani, Europa! La mulți ani, România!


Doamnă manager Paula Popoiu,Doamnelor și domnilor,Onorați invitați,
Îmi face o deosebită plăcere să înmânez „Meritul Cultural” în grad de „Mare Ofițer” Muzeului Național al Satului „Dimitrie Gusti”, cu ocazia aniversării a 80 de ani de la întemeierea sa. Prin această distincție, statul român acordă o înaltă apreciere unei instituții muzeale care și-a câștigat un rol major în cultura și cercetarea românească și, nu în ultimul rând, în inimile românilor.
Satul din mijlocul Bucureștiului a devenit cunoscut în țară și în străinătate ca una dintre principalele atracții turistice ale României. În spatele acestui renume stă un volum imens de muncă pentru salvarea și aducerea în muzeu a celor mai reprezentative construcții și instalații tradiționale, prezervarea acestora de uzura timpului, extinderea continuă a muzeului în aer liber, cultivarea tradițiilor, meșteșugurilor și artei populare, organizarea de programe și expoziții pentru publicul de toate categoriile. Pentru toate acestea vă felicit și vă doresc «La mulţi ani»!
Peste două zile sărbătorim Ziua Internațională a Muzeelor. Profit de acest prilej pentru a ura multă sănătate și putere de muncă, satisfacții și rezultate bune în păstrarea și punerea în valoare a patrimoniului cultural național tuturor celor care, prin munca lor, dau viață muzeelor românești.”


Domnule Preşedinte Aurel Vainer,Domnule Preşedinte al B’nai B’rith Europa,Domnule Preşedinte al B’nai B’rith România,Domnule Ministru,Stimați reprezentanți ai corpului diplomatic,Domnilor secretari de stat,Doamnelor şi domnilor,
Vă întâmpin cu bucurie la Palatul Cotroceni, la această manifestare ce stă sub semnul parteneriatului și toleranței, al amintirii trecutului și prețuirii prezentului. Înaltul Patronaj pe care l-am conferit este expresia simbolică a importanței pe care o acordăm dialogului intercultural, respectului pentru diversitate şi angajamentului pentru combaterea intoleranţei, rasismului, antisemitismului şi xenofobiei.
Această manifestare capătă o relevanță în plus în contextul particular pe care îl traversăm.
Dacă ne uităm în jurul nostru, în Europa și în lume, provocările cu care ne confruntăm ne obligă încă o dată să redescoperim și să cultivăm toleranța. În fața pericolului radicalismului și extremismului va trebui să fim mai fermi și mai uniți ca niciodată în apărarea valorilor care definesc astăzi o societate democratică - libertatea, toleranța și pluralismul.
România a fost binecuvântată de existenţa istorică pe teritoriul său a numeroase minorităţi etnice, culturale şi religioase. Secolele de convieţuire cu majoritatea românească au fost marcate de relaţii umane şi sociale complexe, ce sunt astăzi parte a patrimoniului nostru cultural şi a memoriei colective.
Au fost și vremuri grele, și momente tragice, despre care cu siguranță veți vorbi în cadrul acestei manifestări. Vremurile grele și momentele tragice trebuie asumate, căci doar astfel putem desprinde din trecut învățăminte pentru a promova valorile profund umane care ne apropie.
România puternică în Europa și în lume, așa cum ne dorim să fie, presupune a ne asuma trecutul și a-l include în proiectul de recuperare şi valorizare a tuturor identităţilor, cea a majorităţii româneşti şi cele ale minorităţilor naţionale. În protejarea şi în garantarea exerciţiului neîngrădit al drepturilor culturale şi al libertăţii religioase văd o componentă fundamentală a exerciţiului democratic într-un stat de drept.
Astăzi putem cu siguranță aprecia faptul că unul dintre factorii importanţi ai modernizării statului nostru a fost consensul dintre majoritate şi minorităţile naţionale - fără excepţie - pe marile proiecte ale României, incluzând aici procesul de integrare europeană şi apartenenţa la spaţiul de securitate nord-atlantic.
Prin urmare, a dezvolta punţile toleranţei prin dialogul interetnic este un obiectiv nu doar pentru una sau alta dintre minorităţi, ci un interes strategic pentru naţiunea noastră în ansamblul ei. Toleranţa de care vorbim nu este o acceptare pasivă şi indiferentă a existenţei „celuilalt”, ci o asumare activă a diversităţii ca valoare socială şi resursă a dezvoltării durabile a colectivităţilor.
Această realitate nu se impune de la sine, ci necesită un efort continuu, iar punţile toleranţei trebuie construite de fiecare din noi, zi de zi. Din aceste considerente, sprijin proiectul Federaţiei Comunităţilor Evreieşti şi al B’nai Brith din România de a organiza anual, printr-o manifestare cu participare internaţională, o asumare activă a dialogului interetnic şi a luptei împotriva intoleranţei.
Nu întâmplător, în acest an în care România deţine preşedinţia Alianţei Internaţionale pentru Memoria Holocaustului, manifestarea pe care o deschidem astăzi acordă o atenţie deosebită tragicei sorţi a comunităţii evreieşti şi a celei roma în perioada celui de-al doilea Război Mondial.
Doamnelor și domnilor,
Mi-ar fi plăcut să continui spunând că oamenii au învăţat absolut tot ce era de învăţat din experienţele trecutului. Din păcate, istoria recentă ne arată că putem cu uşurinţă să repetăm unele greşeli.
Relaţia noastră cu expresiile concrete ale diversităţii culturale şi etnice are uneori şi forma zidurilor, nu doar a punţilor, iar pericolul intoleranței poate renaște în paralel cu discursul antieuropean.
În cursul acestui an, am declarat la Bucureşti, Ierusalim şi Washington că România este decisă să contracareze cu toată determinarea manifestările antisemite, rasiste şi xenofobe şi să devină un exemplu regional de promovare a memoriei Holocaustului.
Dincolo de măsurile legislative şi cadrul instituţional, este nevoie de un sistem educaţional prin care tinerii să cunoască şi să înţeleagă faptele trecutului, ca parte a formării lor ca cetăţeni. Așa vom reuși să cultivăm pluralismul și libertatea și să contracarăm intoleranţa şi extremismul.
De aceea, mă bucur să văd în această sală, simbolic denumită a Unirii, elevi şi tineri care în cursul zilei de astăzi şi mâine vor avea prilejul de a cunoaşte contribuţia a trei minorităţi naţionale la dezvoltarea României.
Dar vor afla totodată că au existat şi legile antisemite, şi trenurile morții, și Podul Iloaiei, robia şi lagărele din Transnistria. Şi mai ales, sper ca tinerii de azi să afle cum putem face ca experiențele tragice ale trecutului să nu se mai repete. Vă mulțumesc!


Domnule Președinte al Camerei Deputaților,Domnule Prim-ministru,Onorați membri ai Guvernului, Domnule Ministru al Sănătății,
Vă felicit pentru preluarea cu mult curaj al acestui mandat!
Dumneavoastră sunteți cunoscut multora prin faptul ca v-ați implicat la un moment într-o chestiune a sistemului de sănătate din România când mulți își pierduseră speranțele. Ați reușit atunci să rezolvați o problemă extrem de complicată, cu citostaticele, ați redat multor bolnavi speranța, dar, cel mai important lucru, ați redat speranță celor care au fost convinși tot timpul, dar n-au văzut cum se poate corecta sistemul. Acum, aveți șansa să vă implicați din poziția de Ministru și să corectați problemele sistemice din sănătate.
Este cumva paradoxal că acest Guvern, care a preluat un mandat foarte limitat trebuie să se lupte rând pe rând cu probleme care sunt majoritatea vechi. Chit că există unele tendințe în spațiul public de a arunca problemele în acest Guvern, eu cred că e și e un lucru rău aici, și un lucru bun. Un lucru rău este că se fac vinovați oameni care, de fapt, nu au avut vina decât că au fost suficient de curajoși încât să intre în acest mandat scurt.
Pe de altă parte, chiar aveți șansa să corectați lucrurile. Cu siguranță, nu veți corecta toate lucrurile, nu veți rezolva toate problemele, dar această independență politică vă dă o libertate surprinzătoare în a intra și a rezolva probleme sistemice pe care nu le-au rezolvat alții, fiindcă le-a fost frică, de obicei, de propriul partid, câteodată și de Opoziție, foarte rar de opinia publică. Iar, în continuare, veți avea toată libertatea și tot sprijinul meu să veniți cu politici publice în acest caz specific, în domeniul sănătății, care vin să îmbunătățească net sistemul, în fond pentru singurul scop pentru care merită, ca acest sistem să funcționeze pentru oameni, ca expresia pacientul în centrul sistemului de sănătate să nu fie un slogan, ci o realitate. Vă doresc mult succes!


Domnule profesor Yehuda Bauer, Doamnă Ministru, Excelențele Voastre doamnelor și domnilor ambasadori și reprezentanţi ai Corpului Diplomatic, Onoraţi delegaţi ai Alianţei Internaţionale pentru Memoria Holocaustului, Onorați reprezentanți ai asociațiilor pentru victimele Holocaustului, Doamnelor și domnilor,
Încep prin a vă felicita pe dumneavoastră, domnule profesor, pentru această distincţie, conferită în semn de înaltă apreciere şi recunoaştere pentru contribuţia semnificativă la cercetarea fenomenului Holocaustului, precum şi pentru rodnica şi prestigioasa colaborare pe care o aveţi cu ţara noastră.
De asemenea, vă felicit, în numele statului român, pentru sprijinul și entuziasmul de care aţi dat dovadă în crearea Alianţei Internaţionale pentru Memoria Holocaustului. Fără efortul dumneavoastră nepreţuit este greu de crezut că Alianţa ar fi fost ceea ce este astăzi.
Aţi împlinit, anul acesta, onorabila vârstă de 90 de ani. În bogata dumneavoastră carieră, aţi demonstrat că sunteţi şi veţi rămâne un reper inconfundabil în cercetarea Holocaustului, antisemitismului şi mişcării de rezistenţă a evreilor în timpul persecuției.
Unul dintre îndemnurile care vă aparțin redă în definitiv adevărata faţă şi dimensiune a Holocaustului: „Să nu fii victimă. Să nu fii agresor. Mai presus de toate, să nu fii spectator”.
Atent la acest fenomen, care a făcut milioane de victime, aţi dorit să vă asiguraţi că marele public are acces la înţelegerea istoriei acestei drame, unice în sine. Apreciez claritatea mesajului dumneavoastră de a atrage atenția asupra consecințelor pe care lipsa cunoașterii atrocităților din perioada Holocaustului le-ar putea avea în viitor.
Doamnelor şi domnilor,
Anul acesta are o semnificaţie aparte. La doisprezece ani de la acceptarea ca membru cu drepturi depline al Alianţei Internaţionale pentru Memoria Holocaustului, România a preluat preşedinţia organizaţiei.
Suntem onoraţi şi mulţumim pentru încrederea pe care cele 31 de state membre ne-au acordat-o. Aceasta demonstrează recunoaşterea eforturilor pe care România le-a depus, în ultimul deceniu, în privinţa asumării trecutului istoric, comemorării victimelor Holocaustului şi continuării proiectelor în care ne-am angajat.
Tot în acest an, peste numai o lună, se împlinesc 75 de ani de la cel mai mare masacru împotriva evreilor de pe teritoriul Românie - Pogromul de la Iaşi. Cu acest prilej, reiterăm angajamentul ferm de a rămâne consecvenţi în politica de combatere a oricăror manifestări antisemite, rasiste sau xenofobe.
Credem că onorarea victimelor Holocaustului este, înainte de toate, o datorie fundamentală a statului român democratic.
În perioada exercitării preşedinţiei Alianţei Internaţionale pentru Memoria Holocaustului, priorităţile României sunt cele pe care le-am anunţat deja la începutul acestui an: colaborarea cu media şi social media pentru promovarea cunoaşterii perioadei Holocaustului, combaterea extremismului, discriminării, xenofobiei, rasismului şi antisemitismului.
Un al doilea obiectiv, la fel de important, este reprezentat de consolidarea educaţiei în domeniul Holocaustului în statele membre şi observatoare ale Alianței. Totodată, ne propunem promovarea cercetării academice în domeniu.
În acest sens, unul dintre punctele centrale îl constituie extinderea programelor educaționale pe acest subiect pentru funcționarii publici, oamenii politici, diplomați, personal din structurile de ordine și siguranță publică. Despre aceste lucruri am vorbit la Bucureşti, la Ierusalim şi la Washington.
Dar demersurile României în această direcţie nu se vor opri la finalul mandatului. Ne vom concentra, în continuare, pe implementarea unor proiecte menite să conserve memoria colectivă privitoare la Holocaust. Prin urmare, reafirm susținerea mea pentru crearea cât mai curând în România a unui Muzeu al evreilor și al memoriei Holocaustului.
În plan extern, vom lansa în curând inițiativa organizării la București, la începutul anului viitor, a unui summit internațional dedicat acțiunii comune împotriva manifestărilor antisemite, precum și a altor forme de manifestări extremiste.
Doamnelor şi domnilor,
Îmi aduc aminte că pe unul dintre zidurile Memorialului Holocaustului de la Washington, pe care l-am vizitat acum câteva luni, stă scris un citat din pastorul Martin Niemöller, supraviețuitor al terorii naziste, și care arată în esență cum a fost posibil Holocaustul: „Mai întâi au venit după socialiști și nu am zis nimic. Nu eram socialist. Apoi au venit după sindicaliști și am tăcut. Nu eram membru de sindicat. Când au venit după evrei, am tăcut din nou. Nu eram evreu. Când au venit după mine, nu mai era nimeni care să-mi ia apărarea”.
Statul român a înțeles pe deplin sensul acestei mărturii și a făcut eforturi considerabile pentru a rămâne vigilent și ferm. Am întărit legislația și am sprijinit inițiativele de educare și asumare.
Prin tot ceea ce am realizat, am arătat că vrem cetăţeni responsabili, că dorim să conservăm memoria istorică a Holocaustului, că onorăm memoria victimelor genocidului evreiesc. Credem într-o societate a toleranţei, capabilă să treacă cu succes testele la care comunitatea europeană şi internaţională este supusă în ultima vreme: criza migranţilor, atacurile teroriste şi puseurile antisemite, xenofobe şi rasiste.
În final, vă felicit încă odată, domnule profesor Yehuda Bauer, pentru că sunteți astăzi aici, vă doresc tuturor o întâlnire rodnică și să vă bucurați de frumusețile României. Vă mulțumesc!


Domnule Preşedinte Emil Constantinescu,Domnilor miniştri,Stimați membri ai Parlamentului României,
Excelențele Voastre doamnelor și domnilor ambasadori şi reprezentanţi ai Corpului Diplomatic,Distinși reprezentanți ai cultelor,Domnule primar general interimar al Capitalei,Onorați membri ai Asociației Foștilor Deținuți Politici,Distinși invitați,    
Ne-am adunat astăzi aici pentru a inaugura un simbol consacrat memoriei luptătorilor din rezistenţa anticomunistă. 
Înainte de toate, dați-mi voie să exprim gratitudinea mea pentru cei care au trudit pentru ca acest monument să existe. Această creație nu ar fi fost posibilă fără implicarea şi susţinerea instituţiilor publice, a guvernelor României de-a lungul timpului, a Primăriei Bucureştiului şi fără existenţa unui consens general, dar mai ales a unor oameni dedicați. Îl felicit în mod deosebit pe Președintele Emil Constantinescu pentru această iniţiativă și pentru eforturile pe care le-a depus în slujba acestui proiect.
În cei 45 de ani de dictatură comunistă, nouă, românilor, ni s-a spus decenii întregi o poveste mincinoasă despre istoria națiunii noastre. Ni s-a spus că nu a existat rezistență și că românii au dorit și au susținut regimul comunist. Astăzi, știm fără urmă de îndoială că regimul comunist a fost instaurat prin crimă și teroare, prin forța armelor, de o armată străină de ocupație, potrivnică voinței națiunii. 
Împotriva comunismului s-au ridicat însă sute de mii de oameni, cunoscuți astăzi sau nu, care și-au riscat viața și libertatea pentru ca democrația și demnitatea poporului român să nu fie înfrânte. Lor le este dedicat monumentul „Aripi”. În calitate de Președinte al României, îmi exprim profunda recunoștință pentru sacrificiul și curajul luptătorilor din rezistența anticomunistă, a militanților partidelor democratice anihilate de comuniști, a oponenților și disidenților. Sunteți eroii pe care România îi va onora mereu!
Nimeni și nimic nu va putea reda vreodată destinele ruinate de abuzurile dictaturii comuniste. Cu toate acestea, monumentul „Aripi” este o victorie simbolică. Ce ironie a sorţii mai mare și ce izbândă mai puternică decât faptul că monumentul dedicat rezistenței anticomuniste este ridicat pe locul unde, până acum 27 de ani, străjuia statuia lui Lenin, unul dintre cei mai malefici oameni ai istoriei, doctrinarul bolşevismului?
Privind spre acest monument, îmi aduc aminte de cuvintele unei femei simbol al rezistenței anticomuniste, Elisabeta Rizea. 
Arestată și torturată de Securitate, ea nu a cedat. „Până mor, eu tot aşa lupt!” spunea ea, dar, în definitiv, această hotărâre i-a caracterizat pe toţi cei care au sacrificat totul, fără speranţă de răsplată. Au făcut-o în numele idealurilor democratice, jertfa lor plasându-i în panteonul celor care, de-a lungul istoriei României, au dat dovadă de curaj luptând în războaie, încrezători în viitorul ţării şi al generaţiilor următoare. În cinstea lor este construit acest monument, un simbol copleșitor al demnității și al suferinței.    
Doamnelor şi domnilor,
Majoritatea celor care au luptat împotriva comunismului au încetat din viaţă. Avem aici, în fața noastră, câteva sute de supraviețuitori ai închisorilor comuniste. Ei sunt printre ultimii martori direcți ai tragediei națiunii noastre din acel timp. Amintirea acestor martiri și eroi prinde aripi doar prin rostirea adevărului despre rezistența lor, prin onorarea periodică a memoriei lor şi prin acțiunea justiției de a li se face dreptate.
Cred cu tărie că educarea tinerilor în legătură cu ideologia, istoria şi moştenirea comunismului constituie un pilon esenţial pentru societatea prezentului. Vreau să reafirm, cu acest prilej, sprijinul meu pentru crearea, cât mai curând în România, a unui Muzeu Naţional al Comunismului. 
Generațiile de astăzi au nevoie de educație în spiritul adevărului. Tinerii trebuie să știe că regimul comunist a banalizat moartea şi suferinţa, a îngrădit sistematic drepturile și libertăţile cetăţeneşti şi a comis nenumărate abuzuri în numele unei utopii criminale. Nu putem să permitem repetarea, indiferent de formă, a unor astfel de derapaje tragice. 
Trecutul trebuie să constituie astfel un semnal de alarmă pentru tinerii de astăzi, iar acțiunea justiției este fundamentală în acest sens. Sunt îngrijorat de blocarea investigațiilor în privința crimelor comunismului, după câțiva ani de progrese. 
Continuarea investigațiilor trebuie să fie o prioritate pentru instituția abilitată de lege și solicit factorilor de decizie să ia măsuri pentru deblocarea situației. 
De asemenea, crimele de la Revoluție nu pot rămâne nepedepsite.
În ultimul timp, au apărut semnale că există persoane care pun la îndoială ori banalizează sacrificiul şi tragedia victimelor regimului comunist. 
Avem nevoie, prin urmare, de o legislaţie care să interzică orice formă de negare a crimelor comunismului. O astfel de lege trebuie să sancționeze şi tendinţele de articulare a cultului persoanelor care se fac vinovate de promovarea abuzurilor pe criterii politice în vremea comunismului. Numai aşa arătăm că am înţeles drama trecutului totalitar şi că apărăm principiile după care se ghidează statul de drept.
Doamnelor şi domnilor,
Cei mai mulţi dintre cei care au luptat împotriva regimului comunist nu au apucat să trăiască euforia momentului 1989 şi nici satisfacția la inaugurarea monumentului care le este consacrat. Aripile lor s-au frânt sub greutatea Cortinei de Fier, în spatele căreia au fost prinși după cel de-al doilea Război Mondial. 
Dar ştim prea bine că ei au crezut cu tărie în prăbuşirea regimului comunist şi în revenirea la o societate bazată pe valorile democratice. 
Pentru sacrificiul lor, le suntem profund recunoscători şi îndatoraţi. În final, țin să vă mulţumesc dumneavoastră, foștilor deținuți politic și rudelor celor dispăruți, pentru prezența la acest eveniment.
Fie ca amintirea victimelor să rămână veșnică în inimile noastre! Vă mulţumesc!


Domnule Director al Programului Eurasia Security,Domnule Vicepreşedinte al Parlamentului European, Domnule Director al Serviciului Român de Informaţii, Domnilor ambasadori, Domnule secretar de stat, Onoraţi participanţi, Doamnelor şi domnilor,
Mă bucur să ne revedem în acest format, cu ocazia ceremoniei de deschidere a Programului Internaţional „Securitate în regiunea Mării Negre. Provocări comune, viitor sustenabil”. Îmi revine plăcerea de a vă ura şi în acest an „Bun venit” la Palatul Cotroceni!
Cred că acest program academic, organizat în baza colaborării instituționale dintre Administraţia Prezidenţială şi Serviciul Român de Informaţii, prin Academia Naţională de Informaţii „Mihai Viteazul”, în parteneriat cu Universitatea Harvard şi Universitatea Naţională de Informaţii din Statele Unite ale Americii, are potenţialul de a stabili canale autentice de dialog între experţi, practicieni, lumea academică şi factorii de decizie.
Devine astfel posibilă conturarea unei viziuni comune şi a unui set de soluţii cu caracter interdisciplinar cu privire la actuala situaţie de securitate din regiunea Mării Negre.
Doresc să felicit organizatorii acestui eveniment și apreciez în mod deosebit faptul că „Security in the Black Sea Region”, ediţia din acest an, reuneşte un grup remarcabil de lectori, specialişti români şi americani. Pe de altă parte, programul continuă să materializeze şi să consolideze excelenta noastră cooperare transatlantică.
Regiunea Mării Negre are o semnificaţie specială pentru securitatea internaţională, fiind, pe de o parte, frontieră pentru NATO şi Uniunea Europeană şi, pe de altă parte, un punct de congruenţă comercială, culturală şi de securitate între Europa, Asia Centrală şi Orientul Mijlociu.
Se poate spune, de asemenea, că reprezintă punctul de conexiune între Vecinătatea Estică şi cea Sudică a NATO şi Uniunii Europene, cu toate ameninţările, riscurile şi provocările care vin din aceste regiuni.
Acest spațiu are, prin urmare, o dinamică aparte, generată inclusiv de interesele diferite ale statelor riverane în domeniile politico-militar, economic şi energetic. Prezenţa unor conflicte îngheţate sau chiar active, deficitele democratice, nivelul crescut al criminalităţii transfrontaliere și tipurile de presiuni diferite fac din această zonă una problematică, cu riscuri, dar și crucială pentru securitatea continentului nostru și chiar a spațiului euro-atlantic în ansamblu.
Doamnelor şi domnilor,
Din păcate, de la ultima întâlnire în acest format, situaţia de securitate din regiunea extinsă a Mării Negre nu a evoluat într-un sens pozitiv. Astăzi ne confruntăm cu un spectru mai larg de provocări, cu un complex de ameninţări pe care nu le puteam anticipa cu câţiva ani în urmă și care fac mediul de securitate imprevizibil.
În Est, avem de-a face cu Federaţia Rusă mai activă, mai agresivă cu vecinii săi, care încalcă normele de drept internaţional şi care, prin acţiunile sale de militarizare a spaţiului Mării Negre, inclusiv în Crimeea ilegal ocupată, a afectat grav echilibrul de securitate la Marea Neagră.
Concomitent, în Sud, asistăm la un mediu de securitate instabil, caracterizat de violenţă, terorism internaţional care afectează continentul european şi migraţie ilegală. Aceste fenomene sunt favorizate şi de dificultatea găsirii unor soluţii durabile pentru criza din Siria sau Yemen și pentru stabilizarea situaţiei din Libia şi Irak.
Simultan, ne confruntăm cu ameninţări la adresa securităţii energetice şi cu atacuri cibernetice. La toate aceste provocări trebuie să răspundem cu fermitate şi promptitudine.
În viziunea noastră, cele două dimensiuni ale securităţii europene, cea Estică şi cea Sudică, trebuie tratate sistemic, prin identificarea unor opţiuni, atât pentru creşterea securităţii și a rezilienței statelor europene, cât şi pentru proiectarea securităţii, democraţiei şi prosperităţii în vecinătatea noastră. Cred, aşadar, că trebuie să oferim soluţii integrate, care să aibă în vedere elemente de securitate şi umanitare şi care să abordeze, în primul rând, cauzele focarelor de insecuritate, nu numai consecinţele acestora.
România acţionează responsabil şi contribuie substanţial prin iniţiativele pe care le-a promovat şi le promovează la realizarea acestui obiectiv.
Reuniunea de astăzi este cu atât mai importantă cu cât se desfășoară exact în perioada de pregătire a apropiatului Summit NATO de la Varșovia.
După cum știți, România va pleda inclusiv în cadrul acestuia pentru o atenție sporită acordată Mării Negre, pe care o considerăm crucială pentru securitatea regională și euroatlantică.
Recentele declaraţii din partea Federaţiei Ruse legate de sistemul de apărare împotriva rachetelor balistice sunt incorecte pe fond, pentru că sistemul nu are absolut nicio legătură cu Rusia. Ele nu pot să ne intimideze. Dimpotrivă, aceste ameninţări fără bază reală reconfirmă faptul că abordarea noastră, de întărire a securităţii NATO ca reacţie legitimă la atitudinea Rusiei în regiunea Mării Negre, este cea corectă.
Doamnelor și domnilor,
Problema securităţii energetice, în regiunea noastră, a căpătat o dinamică şi o semnificaţie nouă odată cu anexarea ilegală a Crimeii de către Federaţia Rusă.
Deşi nu suntem afectaţi în mod direct, nu putem fi impasibili la faptul că, prin anexarea Crimeii de către Rusia, Ucrainei, stat vecin României şi ţară cu vocaţie democratică şi pro-occidentală, îi este blocat accesul atât la incintele de stocare de gaze naturale, cât şi la resursele de hidrocarburi submarine din Marea Neagră.
În acest mediu de securitate regional complex și instabil, România urmăreşte în mod consecvent punerea în aplicare a priorităţilor sale strategice de politică externă şi de securitate: consolidarea Parteneriatului Strategic cu Statele Unite ale Americii şi a profilului său în NATO şi în Uniunea Europeană.
Aceste priorităţi răspund pe deplin și aşteptărilor cetăţenilor noştri.
Sunt convins că ideile generate în cadrul acestui program academic pot contribui la o mai profundă înţelegere a specificului problematicii regiunii Mării Negre și implicit la găsirea instrumentelor şi platformelor de cooperare pentru ca acest spaţiu strategic să devină mai predictibil din punctul de vedere al situaţiei de securitate.
În încheiere, îi îndemn pe toţi participanții la acest program să valorifice oportunităţile autentice pe care acesta le deschide pentru dialog, gândire strategică şi viziune comună. Vă doresc succes!


Domnule ambasador Diego Brasioli,Domnilor miniștri,Onorați ambasadori și reprezentanți ai corpului diplomatic,Doamnelor și domnilor,
Sunt deosebit de onorat să mă aflu astăzi, aici, într-un moment special pentru Italia și pentru poporul italian, care sărbătorește cea de-a 70-a aniversare a Republicii. Cu acest prilej, adresez înalților reprezentanți ai Republicii Italiene și tuturor cetățenilor Italiei cele mai sincere urări de prosperitate și succes.
Prin votul de la 2 iunie 1946, când pentru prima dată au fost chemate și femeile să-și exprime în mod democratic opțiunea politică, cetățenii italieni au ales o nouă formă de stat și au hotărât constituirea Adunării care a dat țării o nouă Constituție, adevărată Cartă a valorilor și drepturilor noii societăți democratice italiene.
Legăturile istorice solide și îndelungata tradiție de prietenie și cooperare dintre România și Italia au căpătat o nouă și semnificativă expresie prin realizarea, acum aproape două decenii, a Parteneriatului strategic consolidat dintre cele două țări. Acest fapt a contribuit la evoluția neîntreruptă a colaborării în toate domeniile - în plan economic, în plan internațional și, mai ales, în ceea ce privește dialogul politic dintre țările noastre, care a atins în ultima perioadă un nivel excepțional.

Cele două vizite pe care le-am efectuat anul trecut la Roma şi la Milano, și pe care le-ați menționat, domnule ambasador, mi-au permis să am discuţii substanţiale cu înalte oficialități ale Republicii Italiene despre modul în care putem dezvolta pe mai departe colaborarea noastră, atât în plan bilateral, cât şi în cadrul Uniunii Europene, dar şi în cadrul NATO.
Am ferma convingere că apropiata vizită în România a Preşedintelui Republicii Italiene, domnul Sergio Mattarella, va reprezenta o continuare şi o aprofundare a acestui dialog.
Relația bilaterală este definită astăzi de o realitate fără precedent în istoria noastră comună, și anume prezența unei foarte numeroase şi vibrante comunități românești în Italia, în paralel cu cea a unei importante comunități de afaceri italiene în România. Aceasta se adaugă minorităţii italiene istorice din România, ambele deosebit de apreciate de societatea românească.
Sunt sigur că am asentimentul concetățenilor noștri atunci când afirm că Ziua Națională a Italiei este un prilej de sărbătoare și pentru numeroșii români care trăiesc în țara dumneavoastră. Prezența unei largi comunități românești în Italia este și expresia legăturilor de prietenie, a parteneriatului și a respectului reciproc dintre România și Italia.
Faptul că un număr atât de mare de români au ales să trăiască şi să muncească în Italia este, în sine, o reconfirmare a relaţiei speciale pe care o împărtăşim şi o legătură puternică între popoarele noastre.
Doamnelor și domnilor,
Cooperarea economică dintre România și Italia este unul dintre aspectele esențiale ale parteneriatului nostru strategic. Suntem, cred, cu toții de acord că este nevoie de consolidarea şi intensificarea acesteia. Companiile italiene constituie deja o prezență dinamică în România, iar contribuţia întreprinzătorilor italieni este una importantă pentru dezvoltarea României.
Mă bucur să constat că Italia este al doilea partener comercial al României și că ocupă primul loc în topul investitorilor străini, prin raportare la numărul de firme înregistrate.
Este obiectivul nostru comun ca firmele italiene să joace un rol mai important în evoluţia economiei românești, prin anvergura și efectul de antrenare al proiectelor dezvoltate. Există un interes crescut al firmelor italiene de a investi în România şi este misiunea noastră să oferim oportunități pentru ca acest interes să continue.
Pe aceste coordonate, sunt încredinţat că relaţia dintre România şi Italia va rămâne una privilegiată, o relaţie în care cele două țări se pot completa reciproc și pot, împreună, să contribuie la consolidarea proiectelor comune la nivel bilateral, dar şi la nivel european.
Și în plan european România şi Italia au obiective și abordări comune și un dialog solid. Obiectivele noastre fundamentale rezidă într-o Uniune mai puternică, mai unită şi mai competitivă, bazată pe respectarea drepturilor şi valorilor fundamentale, care trebuie reafirmate cu atât mai mult în contextul numeroaselor provocări actuale, interne sau externe, cu care se confruntă Uniunea.
Susţinem împreună obiectivul de consolidare a construcţiei europene, de revigorare a spiritului european şi de recâştigare a încrederii cetăţenilor în proiectul european. Trebuie să promovăm coerent şi ferm punctele forte ale acestuia şi să reflectăm împreună la următorii săi paşi. Astfel, România şi Italia susţin împreună o serie de iniţiative destinate realizării unei integrări europene sporite.
România acționează şi va continua să acţioneze solidar în cadrul Uniunii Europene şi cu statele membre, inclusiv cu Italia, în soluţionarea unor crize dificile, precum cea a migraţiei.
Cred cu tărie că cel mai puternic vehicul pentru consolidarea capacităţii Uniunii de a răspunde eficient provocărilor actuale şi viitoare este să acţionăm împreună, în spiritul Tratatelor şi al valorilor fundamentale comune, cu responsabilitate, pentru mai multă democraţie, solidaritate şi prosperitate pe continentul european și în lume.
La mulţi ani, Italia, cu ocazia Zilei Naţionale! Tanti auguri, Italia!


Domnule Vicepreşedinte al Centrului pentru Analiza Politicilor Europene Peter Doran,Domnule Preşedinte al Camerei Deputaţilor,Domnilor miniştri,Stimaţi membri ai Parlamentului României,
Excelenţele voastre, doamnelor şi domnilor ambasadori şi reprezentanţi ai misiunilor diplomatice,Stimaţi invitaţi,Doamnelor și domnilor,
Permiteţi-mi mai întâi să urez oaspeţilor din străinătate „Bine aţi venit în România!”, iar tuturor participanţilor la această conferinţă: „Bine aţi venit la Cotroceni!”.
Evenimentul de astăzi are loc într-un moment cu puternice semnificații pentru securitatea Europei.
Peste numai câteva săptămâni, la Varșovia, vom discuta viitorul relaţiilor de securitate transatlantice în cadrul unuia dintre cele mai importante Summituri NATO de după anul 1989. De asemenea, în cadrul Consiliului European, aşteptăm cu interes prezentarea şi discutarea viitoarei Strategii Globale Europene pentru Politică Externă şi Securitate, care va înlocui Strategia de Securitate a Uniunii din 2003.
Felicit, de aceea, pe strategii de la Centrul pentru Analiza Politicilor Europene, deoarece ne oferă astăzi, într-un moment crucial pentru viitorul Europei, posibilitatea de a discuta rolul României în interiorul structurilor nord-atlantice, în arhitectura de securitate a Europei, în această regiune a bătrânului continent frământată de conflicte şi marcată de instabilitate.
Problemele de securitate ale Europei s-au aflat în dinamică permanentă, care impune gândire strategică.
Prin urmare, contribuția dumneavoastră, a experților în studii politice și relații internaționale, rămâne hotărâtoare pentru noi, decidenții politici, care dorim ca atât NATO, cât și Uniunea Europeană să își îndeplinească în continuare rolul de comunități de securitate.
Istoria ne-a arătat că valorile democrației liberale și ale statului de drept trebuie mereu protejate, cultivate și promovate și că nu sunt de la sine înțelese, iar riscurile la adresa lor nu trebuie niciodată neglijate sau subestimate.
În acest context, nu pot să nu remarc recenta adoptare de către Comisia Europeană, pe 1 iunie, a Opiniei privind statul de drept în Polonia. Dincolo de semnele de întrebare asupra oportunităţii momentului ales de către Comisie, am deplină încredere în capacitatea democraţiei poloneze de a găsi cele mai bune soluţii în conformitate cu cerinţele statului de drept, având în vedere tradiţia Poloniei de implicare activă în consolidarea, în perioada post-comunistă, a unei reale democraţii. Sper că instituţiile europene vor sprijini constructiv aceste eforturi ale Poloniei, pentru că actualul context dificil, mai ales în Vecinătatea Estică, dar şi în interiorul Uniunii Europene, reclamă concentrarea tuturor demersurilor în direcţia asigurării stabilităţii şi securităţii noastre, în sensul cel mai larg. Contăm, în acest sens, în acest demers, pe contribuţia Poloniei, partener strategic al României.
Doamnelor și domnilor,
Într-adevăr, ne aflăm într-un moment în care este esențial să apărăm aceste valori, dar și să redescoperim căile și mijloacele prin care să asigurăm, într-un mod echilibrat, atât securitatea, cât și democrația, în contextul revenirii la nivel european a populismului, naționalismului și extremelor politice.
În primul rând, cred că trebuie să păstrăm și să întărim ceea ce s-a câștigat deja la nivel european din punctul de vedere al construcției instituționale a apărării colective - prin Alianța Nord Atlantică - și a spațiului de securitate, libertate și justiție - prin Uniunea Europeană. În același timp, aceste realizări trebuie ajustate și adaptate în fața provocărilor politice, economice și de securitate curente.
România este situată în proximitatea zonelor care generează două dintre cele mai importante provocări de securitate la nivel european.
Este vorba, pe de o parte, de punerea la îndoială, de către Federația Rusă, a principiilor și mecanismelor de asigurare a stabilității la nivel european, fie în formule de tip hard security, prin folosirea forţei armate cu încălcarea dreptului internaţional, fie prin formule ale războiului hibrid, inclusiv prin ameninţări directe sau propagandă media, cum am văzut recent. Pe de altă parte, este vorba de accentuarea instabilității din regiunea Orientului Mijlociu, inclusiv prin apariția unor noi forme de radicalism și extremism terorist, așa cum este cazul Daesh.
După cum am subliniat în noua Strategie Națională de Apărare, aprobată de Parlamentul României anul trecut, la propunerea mea, „România are obligația de a păstra echilibrul strategic într-o zonă de interferență a unor complexe de securitate regionale, dar și de a contribui la consolidarea procesului de europenizare”. Atât în problematica regiunii Sud-Est Europene și Balcanice, cât și în cea a Regiunii Extinse a Mării Negre, România a acumulat o experiență majoră, pe care acum o pune la dispoziția aliaților și partenerilor săi, în baza simplei premise că niciun stat nu mai poate să-și asigure securitatea în mod individual.
Principala modalitate prin care am ales să ne pregătim la nivel național, în fața noilor provocări de securitate europene și regionale, a fost aceea de a relansa, într-o manieră cuprinzătoare și robustă, analiza și planificarea strategică. În ultimul an și jumătate, România are o nouă Strategie Națională de Apărare, o nouă Cartă Albă a Apărării și o nouă Lege pentru planificarea apărării, adaptată noului context internațional și planificării apărării colective la nivelul NATO. De câteva zile avem și o nouă Strategie Militară.
În plus, am reușit să atingem foarte rapid un larg consens politic la nivel național, astfel încât să alocăm 2% din Produsul Intern Brut pentru apărare pentru cel puțin perioada 2017-2027.
Doamnelor și domnilor,
În încheiere, doresc să supun atenției dumneavoastră, spre dezbatere, un aspect sensibil, în contextul Summitului NATO de la Varșovia.
Am spus-o deja cu mai multe ocazii: este necesară o întărire a Flancului Estic al Alianței cu o prezenţă avansată robustă, credibilă, de descurajare, în mod echilibrat, pe tot acest Flanc.
Nu trebuie să existe nicio competiţie pentru mai multă prezenţă Aliată pentru unii dintre noi, uneori chiar în detrimentul altora. De fapt, nu suntem, în mod real, într-o astfel de concurenţă. Pentru toate statele Flancului Estic este vitală, din punctul de vedere al securității, această întărire echilibrată. Altfel, riscăm să ne creăm noi înşine vulnerabilităţi suplimentare.
Este adevărat, fără îndoială, că trăsăturile și caracterul riscurilor și amenințărilor variază de la o zonă la alta. Dar este la fel de adevărat, și doresc să subliniez acest lucru, că natura și sursa amenințării sunt aceleași pe întregul Flanc Estic, cel puțin la acest moment.
De aceea, este important să nu pierdem perspectiva strategică.
Trebuie să avem o viziune de ansamblu la nivel colectiv, Aliat. Suntem, cred, cu toții de acord că trebuie să regândim apărarea colectivă și să recalibrăm apărarea și descurajarea, prin respectarea principiului „28 pentru 28” și a celui privind abordarea de tip „360 de grade”, în noul context de securitate.
Tocmai de aceea, este esențial rolul pe care dumneavoastră, experții, îl puteți juca în a analiza, dezbate și promova concepte cu largă relevanță strategică. Acestea pot contribui la conturarea unei viziuni mai ample și pe termen lung asupra securității unei regiuni europene, considerată una cu „geometrie variabilă”, așa cum este Europa Centrală și de Est.
Cred că trebuie să ne gândim împreună cum contribuim mai bine la ansamblul apărării colective în cadrul NATO și la consolidarea spațiului de securitate, libertate și justiție la nivelul Uniunii Europene.
Vă doresc mult succes și vă mulțumesc pentru contribuția valoroasă la o dezbatere pe teme cruciale pentru viitorul nostru, al tuturor!


Altețele Voastre Regale,Doamnă Primar,Stimați membri ai Guvernului,Excelențele Voastre, Stimați invitați,
Este o mare plăcere și onoare să fiu aici, cu dumneavoastră, printre prieteni adevărați. Aceasta este prima vizită de stat efectuată de un Președinte al României în Marele Ducat al Luxemburgului și, din acest motiv, înseamnă foarte mult pentru mine.
În primul rând, doresc să punctez faptul că România vede Luxemburg ca un partener important și că ne propunem să dezvoltăm o cooperare mai profundă, mai largă și mai susținută cu Marele Ducat.
Relațiile dintre România și Luxemburg sunt excelente și perspectivele pentru o evoluție pozitivă ale acestora sunt foarte bune. Deja am avut o cooperare de succes în cultură și educație. Avem rezultate promițătoare și oportunități suplimentare în domeniul economic, Luxemburg fiind unul dintre cei mai importanți investitori în România (pe locul 9).
În acest sens, doresc să subliniez faptul că România oferă condiții favorabile în ceea ce privește resursele și piața. Prin urmare, este firesc să consolidăm aceste realizări prin identificarea domeniilor care trebuie să fie abordate în continuare.
De asemenea, este deosebit de important să dezvoltăm relațiile interumane. Acest tip de contacte ar trebui să fie aprofundate în continuare, deoarece, pe termen lung, vor defini relațiile bilaterale dintre România și Luxemburg. Astfel, ar trebui să încurajăm comunitatea de afaceri, savanții și cercetătorii, comunitățile din țările noastre să colaboreze la un nivel și mai avansat. Vă invit să descoperiți România
În al doilea rând, doresc să menționez moștenirea extraordinară pe care o lăsăm pentru tinerele noastre generații. Mă refer la evenimentul care a unit destinele a două orașe, Luxemburg și Sibiu, în 2007, când orașul meu natal, Sibiu, a fost, alături de Luxemburg, Capitala Europeană a Culturii.
Această cooperare excelentă, materializată prin mai mult de 3000 de evenimente care au avut loc în acest oraș din România, rămâne relevantă chiar și astăzi. Efectul pe termen lung al acestui program pentru orașul meu natal este încă vizibil în domenii precum economie, infrastructură, turism şi societate. Se poate spune că Sibiu și-a recuperat și a profitat, în calitate de Capitală Europeană a Culturii, de multele sale legături cu spiritualitatea și valorile europene.
Ne pregătim ca, în 2021, un alt oraș din România să devină Capitala Europeană a Culturii, iar acest lucru va reprezenta o provocare considerabilă pentru noi și un proiect sustenabil.
Sprijinul dumneavoastră, în calitate de parteneri tradiționali și prieteni apropiați, este extrem de binevenit, ținând cont, de asemenea, de expertiza deosebită de care Luxemburg a dat dovadă în cele două rânduri, în 1995 și 2007, când a deținut titlul de Capitală Europeană a Culturii.
Luxemburg se află în inima Europei și este, probabil, cea mai multiculturală țară europeană și o reprezentare perfectă a angajamentului nostru, ca europeni, spre promovarea atât a diversității culturale, cât și a unității prin cultură. Aceste principii sunt fundamentale pentru orașul meu natal și pentru țara mea, deopotrivă.
La nivel european, țările noastre au un obiectiv comun în aprofundarea și consolidarea proiectului european. Am salutat mereu Marele Ducat pentru apărarea valorilor, principiilor, unității și spiritului Uniunii Europene.
România crede cu aceeași tărie în Europa. România crede cu fermitate în viitorul acestui proiect. Ne dorim şi avem nevoie de mai multă Europa.
Este adevărat că provocările cu care ne confruntăm în prezent nu au precedent. În ceea ce privește securitatea, aceasta nu mai este limitată la dimensiunea militară. Anexarea Crimeii și agresiunile din Estul Ucrainei au subminat fundațiile securității europene.
Migrația și terorismul au devenit principalele preocupări europene și globale de securitate: instabilitatea din Africa de Nord și din Orientul Mijlociu a dus la amenințări teroriste serioase și la un flux continuu de migranți ilegali în Europa.
România deja joacă rolul unui membru responsabil și este pregătită să își îndeplinească toată obligațiile asumate la nivelul Uniunii Europene.
Solidaritatea noastră trebuie să fie la nivelul acestor amenințări. Trebuie să răspundem prin soluții comune. Trebuie să le tratăm cu responsabilitate. Singura noastră alternativă viabilă este să lucrăm împreună pentru o Uniune Europeană mai puternică, capabilă să apere valorile comune ale membrilor săi: libertate, unitate, securitate și prosperitate. Vocea unității și solidarității ar trebui să fie auzită mai bine în Europa.
Altețele Voastre Regale,Doamnă Primar,Stimați invitați,
Mă aștept ca relația noastră să se ridice la nivelul potențialului înalt pe care îl are. Depinde de noi să materializăm cuvintele pozitive în cooperare eficientă.
Avem o istorie comună. Vă invit să construim împreună un viitor comun și pozitiv!


Alteța Voastră Regală,Domnule Rector, Stimaţi profesori, stimaţi studenţi, Dragi români,
Mă bucur să mă aflu astăzi aici, alături de dumneavoastră, într-un spaţiu deosebit, o îmbinare de arhitectură industrială cu elemente inovative, care oferă un cadru special de învăţare şi de socializare, într-unul din cele mai ambiţioase proiecte de renovare urbană din Europa. Felicit atât conducerea universităţii, cât şi autorităţile statului pentru curajul şi inspiraţia de a investi într-o emblemă europeană a societăţii cunoaşterii.
Am avut ocazia să vizitez campusul şi sunt plăcut impresionat de modul în care se îmbină armonios spaţiile academice, impresionanta bibliotecă universitară în construcţie, centrele de cercetare cu zonele dedicate activităţilor sociale.
Universitatea din Luxemburg este un exemplu de centru academic ce îşi îndeplineşte cu succes misiunile fundamentale de predare şi cercetare, contribuind, totodată, la transferul de cunoaştere către societate. Am remarcat în acest sens cele două centre de cercetare interdisciplinară, a căror activitate aduce împreună echipe de specialişti din domenii diverse şi surse variate de finanţare.
Obiectivul comun îl reprezintă îmbunătăţirea calităţii vieţii, fie că vorbim despre medicină sau despre tehnologia informaţiei. Performanţa tinerei universităţi, care se află în prezent între primele 20 din lume înfiinţate în ultimii 50 de ani, este impresionantă şi reprezintă o dovadă a performanţei comunităţii academice şi a conducerii instituţiei.
De asemenea, Universitatea din Luxemburg este un model şi în domeniul internaţionalizării învăţământului superior, găzduind studenţi din peste 115 ţări. Mă bucur că România este reprezentată într-un mod onorant în acest cadru şi vă felicit pentru parcursul dumneavoastră academic şi profesional.
De aceea, îmi doresc consolidarea parteneriatului dintre Universitatea Luxemburg şi universităţi din România, preluarea modelelor de bune-practici şi dezvoltarea reţelelor academice şi de cercetare. Cred că acestea ar contribui la proiectul „România educată”, pe care l-am inițiat și îl derulăm în acest moment în țară, și care privește viitorul sistemului de educație și cercetare din România.
Totodată, consider foarte importantă dezvoltarea legăturilor dintre cercetătorii și profesorii români din ţară și din afara granițelor. Sper ca, în activitatea dumneavoastră de aici şi de oriunde în lume, să menţineţi această legătură intelectuală, care poate contribui la dezvoltarea României ca stat puternic şi prosper.
Vă mulţumesc pentru atenţie şi vă doresc mult, mult succes!


Stimate domnule Președinte al Camerei de Comerț,Doamnelor și domnilor,
Îmi face o deosebită plăcere să mă aflu astăzi la Camera de Comerț din Luxemburg. Sunt convins că aceasta este o foarte bună ocazie de a consolida cooperarea economică bilaterală și, mai ales, de a stimula creșterea investițiilor în România. În această privință, ne dorim să găsim cele mai bune modalități pentru crearea de noi oportunități de afaceri.
Vreau să subliniez, încă de la început, potențialul comercial și de investiții al economiilor noastre, potențial pe care sunt singur că ne dorim cu toții să îl explorăm cât mai mult. Prezența companiilor luxemburgheze în România este binevenită, întrucât cooperarea noastră actuală și viitoare va aduce beneficii majore ambelor țări.
Există oportunități bune pentru afaceri în România, țara noastră beneficiind de un cadru macroeconomic bun, cu o previziune de creștere economică de peste 4% în 2016, aceasta fiind una dintre cele mai ridicate rate de creștere economică din Uniunea Europeană, poate cu excepţia Marelui Ducat de Luxemburg, care are 5%. Totodată, nivelul datoriei publice este sub 40% din PIB, fiind unul dintre cele mai reduse din UE.
Din punct de vedere financiar, piața de capital din România este atractivă și în creștere în ceea ce privește capitalizarea de piață. De asemenea, îndeplinește criteriile necesare pentru a fi promovată la statutul de piaţă emergentă. Acesta este un obiectiv care va fi cu siguranță atins în următorii ani. La acestea se adaugă și o piață a muncii din ce în ce mai flexibilă. În plus, România promovează sugestiile mediului de afaceri pentru crearea unui sistem educațional dual, care să producă mai multe competențe profesionale care să acopere nevoile economiei.
România se află pe primul loc în Uniunea Europeană în ceea ce privește viteza maximă a conexiunii la internet și pe al doilea loc la accesul la internet de bandă largă. De asemenea, România oferă o forță de muncă extrem de competitivă Uniunii Europene.
Peste 25% dintre studenții absolvenți din România vor avea o specializare în domeniul tehnic și încă un sfert în economie și afaceri. Avem 7000 de absolvenți IT&C anual, care se adaugă la un total de 90.000, cu previziuni de a se depăși pragul de 100.000 până în 2018. 90% dintre studenții români stăpânesc limba engleză, 26% franceza, 17% spaniola și doar 8% limba germană.
Toate aceste puncte forte, cumulate cu stabilitatea noastră monetară și financiară, reprezintă o asigurare pentru investitori că România este o destinație foarte bună pentru investiții pe termen lung. Acest fapt este reliefat de evoluția recentă a investițiilor străine directe, domeniu care a înregistrat în 2015 o creștere semnificativă, de aproximativ 17%. Trebuie menționat și faptul că jumătate din aceste investiții au fost de tip Greenfield.
Doamnelor și domnilor,
România are calitățile necesare și este timpul să facă pasul dincolo de standardele minimale ale unei economii de piață funcționale și să profite de oportunitatea de a crea un nou model economic bazat pe competitivitate, investiții și inovare.
Aceasta este singura manieră prin care putem genera o creștere economică sustenabilă și puternică pe termen lung.
Suntem conștienți că noile proiecte de investiții se bazează pe profit, dar în același timp, și pe o calitate instituțională îmbunătățită a mediului de afaceri. Un exemplu în acest sens este faptul că ne concentrăm pe asigurarea unui cadru fiscal și legislativ clar, stabil și predictibil.
Pentru a ne atinge obiectivul de atragere și stimulare a investițiilor, inclusiv cele din Luxemburg, stat care este, în prezent, al nouălea investitor ca mărime în economia românească, lucrăm pentru a elimina practicile nedorite și risipitoare, prin eliminarea constrângerilor care afectează libertatea economică și prin creșterea încrederii pe care mediul de afaceri trebuie să o aibă în politicile economice ale Guvernului.
Din acest punct de vedere, trebuie menționat faptul că Guvernul român s-a angajat să ofere sprijin din ce în ce mai mare pentru sectorul privat, prin reducerea birocrației, prin punerea în aplicare a politicilor favorabile mediului de afaceri pentru a stimula antreprenoriatul și libertatea economică.
De asemenea, lupta împotriva corupției continuă în România şi este importantă. Rezultatele foarte bune în acest demers sunt bine cunoscute. Instituțiile implicate în combaterea corupției au un palmares impresionant care demonstrează că nimeni nu este mai presus de lege. Popularitatea de care procurorii anticorupție se bucură constituie susținerea necesară din partea opiniei publice față de aceste eforturi. România a făcut pași importanți în această direcție și, în calitate de Președinte al României, mi-am asumat angajamentul ferm de a susține lupta împotriva corupției.
Doamnelor și domnilor,
Consider că România și Luxemburg au mult de recuperat în ceea ce privește cooperarea bilaterală, aceasta înregistrând un declin constant, începând cu anul 2013. Noi sperăm însă că situația schimburilor comerciale se va îmbunătăți în mod semnificativ în anii următori.
Este convingerea mea că nivelul actual al schimburilor economice nu reflectă adevăratul potențial al economiilor noastre și consider că este necesar să identificăm noi domenii de cooperare.
Ne dorim și avem potențialul de a crea cele mai bune condiții pentru promovarea dezvoltării economice prin antreprenoriat și inovație în sectoare precum cel bancar, infrastructură, turism, agricultură, industria high-tech, precum și în alte domenii. Energia reprezintă, de asemenea, o prioritate esențială pentru perspectivele noastre de dezvoltare.
Pentru a face acest lucru, este important să existe parteneriate puternice care să sporească competitivitatea economică. Introducerea inovațiilor în toate industriile mari consumatoare de energie este esențială, precum și utilizarea fondurile europene disponibile pentru investiții majore, în special în sectorul infrastructurii.
Este nevoie de inovare și de investiții în întreaga Uniune Europeană, nu doar în România. Europa este încă afectată de o lipsă de competitivitate, spirit antreprenorial și dinamism al pieței, mai ales în ceea ce privește investițiile.
Trebuie să existe unitate la nivelul Uniunii Europene pentru a face față problemelor actuale. Acesta este, probabil, cel mai important test din perioada ulterioară crizei, un test de rezistență pentru instituțiile europene. Pentru a fi considerați parteneri europeni de încredere, trebuie să dăm dovadă de seriozitate și responsabilitate, dar și de fermitate când vine vorba despre aprofundarea integrării noastre europene, prin adoptarea monedei euro, cât mai curând posibil. Acesta este al treilea an de când economia noastră respectă în totalitate criteriile de la Maastricht, și ar trebui să facem acest ultim pas în drumul nostru european, care a început în urmă cu aproape 10 ani.
Fără nici un dubiu, există încă multe lucruri de făcut pentru a construi o economie mai performantă în România. Dar trebuie să ne amintim că fiecare provocare reprezintă și o oportunitate. Acest eveniment constituie un pas important în direcția îmbunătățirii cooperării noastre economice.
Vă doresc mult succes și inspirație în toate proiectele de afaceri pe care le desfășurați! Vă mulțumesc!


Altețele Voastre Regale,Distinși oaspeți,
Este un privilegiu să vă avem ca invitați în această seară, în acest loc încărcat de istorie, unde, în 2005, sub Președinția Luxemburgheză a Consiliului Uniunii Europene, am asistat - şi cred că şi atunci a plouat un pic - la semnarea de către România a Tratatului său de aderare. Astăzi, la mai bine de un deceniu de la acel moment atât de important pentru țara mea, România se afirmă ca un membru responsabil al Uniunii Europene. Reafirm, cu această ocazie, dorința și voința noastră de a aprofunda și dezvolta, alături de parteneri precum Luxemburg, proiectul european.
Vă asigur că Luxemburg este pentru noi un partener foarte important. Acesta este și mesajul pe care l-am transmis pe parcursul acestei vizite tuturor interlocutorilor cu care am avut plăcerea să mă întâlnesc şi să discut. De-a lungul cooperării noastre am avut momente excepţionale, precum cel al asocierii orașului meu natal, Sibiu, la manifestările legate de Luxemburg, Capitală Europeană a Culturii. Această experiență aparte, pentru care îmi exprim încă o dată recunoștința față de orașul și țara dumneavoastră, trebuie valorificată și capitalizată în dezvoltarea relațiilor noastre bilaterale pe mai departe.
Un liant special este reprezentat şi de comunitatea românească, a zecea ca mărime în Marele Ducat. Avem mulţi angajaţi români în cadrul instituţiilor europene, dar şi cea mai mare parte dintre ceilalţi membri ai comunităţii româneşti  sunt bine integraţi şi activi în domenii importante precum economia, medicina, informatica, sectorul financiar şi în antreprenoriat. Toate acestea şi convorbirile pe care le-am avut cu prilejul acestei vizite de stat mă îndreptățesc să am deplină încredere într-o lărgire și diversificare a orizontului nostru de cooperare.
Altețele Voastre Regale,
Distinși oaspeți,
Mă voi întoarce din această vizită cu amintiri deosebite și cu certitudinea că am reconfirmat calitatea excepțională a relației noastre bilaterale. Toastez pentru prietenia și parteneriatul trainic dintre popoarele noastre! Vă mulţumesc şi La mulţi ani!


Stimate domnule Preşedinte,Stimate domnule Ambasador,Stimați reprezentanți ai comunității de afaceri,Doamnelor şi domnilor,
Îmi face o deosebită plăcere să particip astăzi la Forumul economic româno-italian. Acest eveniment reflectă excelentele relații pe care ţările noastre le au deja în domeniul economic, şi este, în acelaşi timp, o foarte bună oportunitate de a întări și mai mult relaţia bilaterală în planul cooperării economice.
Îndelungata tradiție de prietenie și cooperare dintre ţările noastre a creat premisele ca Italia să devină unul dintre partenerii strategici ai României. În planul cooperării economice, Italia este al doilea partener comercial al României şi unul dintre cei mai importanţi parteneri în plan investiţional.
Chiar şi în perioada dificilă de după criza economică, relaţiile noastre comerciale au continuat să crească și să se diversifice. În anul 2015, schimburile comerciale au depășit 13,5 miliarde de euro, fiind în creştere cu peste un miliard faţă de 2014. Aceeaşi tendinţă pozitivă consolidată este confirmată şi de numărul firmelor cu capital italian din România. În prezent, numărul societăţilor româneşti cu capital italian se ridică la peste 42.000, cu un capital total investit de peste 1,6 miliarde euro.
Însă, dincolo de numărul mare de investitori italieni în România, care aduc aici dinamismul antreprenoriatului italian, doresc să salut prezenţa pe piaţa românească, prin proiecte economice majore, și a unor mari companii italiene.
La fel de îmbucurător este și faptul că întreprinzătorii italieni arată un interes crescând atât faţă de sectoarele economice tradiţionale, precum industria și agricultura, cât şi faţă de noi sectoare, precum serviciile, sistemul bancar sau domeniul IT.
Potenţial există şi pentru dezvoltarea în continuare a turismului, a economiei verzi, iar avantajele competitive ale României și poziția noastră geo-strategică sunt argumente puternice pentru implicarea în proiecte energetice majore, cu miză regională și europeană.
Dorim să încurajăm mai multe investiţii italiene în ţara noastră. De aceea, sunt foarte bucuros să fiu astăzi aici, împreună cu domnul Preşedinte Mattarella, pentru a vă felicita, pentru a vă încuraja şi pentru a vă spune deschis: aveţi încredere în economia românească!          
Doamnelor şi domnilor,
Comunitatea românească din Italia numără aproape 1,2 milioane de români. Este cea mai importantă comunitate străină din Italia şi cea mai mare comunitate de români din străinătate. Este o comunitate care are o contribuție semnificativă în dezvoltarea economiei italiene. În prezent, peste 58.000 de firme sunt deţinute de cetăţeni români, iar peste 750.000 de români sunt lucrători înregistraţi în Italia.
Veniturile lor au însumat peste 6 miliarde de euro, de unde şi o contribuţie semnificativă la bugetul Italiei. În plus, companii româneşti importante activează în prezent pe piaţa italiană.
Asemenea cifre și evoluţii ne oferă convingerea că suntem pe drumul cel bun, că putem progresa şi mai mult în planul cooperării economice, pe măsură ce vom dezvolta dialogul instituțional şi oamenii de afaceri vor identifica noi domenii de cooperare și investiții.
Economia românească se află în plin proces de consolidare, de multiplicare și diversificare a oportunităţilor de afaceri. Pentru România, 2016 va fi anul unei creşteri economice robuste, de peste 4%, una dintre cele mai ridicate rate de creştere economică din Uniunea Europeană.
Avem o datorie publică sustenabilă, în jurul valorii de 40% din PIB, unul dintre cele mai scăzute niveluri într-o Uniune Europeană încă afectată de povara datoriilor publice. Stabilitatea macroeconomică și financiară a României oferă încredere pentru viitor, fapt reflectat de creşterea, în 2015, cu circa 17% a investiţiilor străine directe.
România se află pe primul loc în Uniunea Europeană în ceea ce privește viteza de conectare la internet, iar calitatea forței de muncă este un alt avantaj competitiv românesc. De exemplu, peste 25% din studenţii care vor absolvi în România se orientează către studii tehnice, iar alţi 25% către sectorul de afaceri şi cel economic. În fiecare an, 7.000 de noi absolvenţi IT în România se adaugă celor 90.000 deja existenţi pe piața muncii.
Doamnelor şi domnilor,
Performanţele economice depind nemijlocit de calitatea instituţiilor, adică a regulilor în care întreprinzătorii își desfășoară activitatea. De aceea trebuie să ne concentrăm continuu pe îmbunătățirea calității instituționale a mediului de afaceri.
Nu doar mărimea impozitelor contează, ci și povara birocrației, supremaţia legii, timpul și costurile cu obținerea de avize și autorizații. Politicile destinate mediului de afaceri au nevoie de soluții structurale, care să aducă transparență, predictibilitate și competitivitate.
Suntem ferm convinşi că un mediu de afaceri prietenos, favorabil investițiilor, este cheia progresului și dezvoltării ţării noastre.
Pentru a deveni mai competitivă, România a inițiat programe şi măsuri de sprijinire a IMM-urilor şi a afacerilor inovative. România este competitivă şi predictibilă din punct de vedere fiscal, ceea ce constituie un alt atu important pentru deciziile investitorilor.
Din punct de vedere financiar, piața de capital românească este una atractivă în regiune, prin creșterea capitalizării bursiere. Totodată, piața noastră de capital îndeplinește criteriile pentru a fi inclusă în categoria economiilor emergente, ceea ce va spori și mai mult atractivitatea investițională.
În această privință, Guvernul României are un angajament ferm pentru susținerea sectorului privat, prin reducerea birocrației, creșterea transparenței, stimularea antreprenoriatului și extinderea libertății economice.
Este evident că economia se însănătoșește pe măsura progreselor pe care le facem în lupta împotriva corupției. Aceste progrese nu au loc peste noapte, după cum bine ştiţi, însă România a făcut eforturi substanţiale în ultimii ani, cu rezultate clare, care ne arată că suntem pe drumul cel bun.
În calitate de Preşedinte al României, reiterez angajamentul meu personal faţă de continuarea luptei împotriva corupţiei.
Doamnelor şi domnilor,
România şi Italia cred cu convingere în viitorul Uniunii Europene. În linie cu motto-ul Preşedinţiei Italiene a Consiliului Uniunii Europene din semestrul II 2014, anume „Europa, un nou început”, sunt de părere că Europa are într-adevăr nevoie de un nou model de dezvoltare economică, deoarece economia europeană încă suferă la capitolul competitivitate, dar mai ales în privinţa dimensiunii investiționale.
Fireşte, dincolo de exigențele de performanță economică, avem încă numeroase aspecte – de securitate, sociale, culturale – asupra cărora trebuie să ne concentrăm, pentru a avea un viitor mai bun pentru cetăţenii noştri. Din fiecare provocare trebuie să ieşim mai puternici, mai solidari, mai bine pregătiţi pentru a valorifica potenţialul de care dispunem.
Închei prin a vă dori să aveţi discuţii constructive, care să se concretizeze în idei de afaceri și în noi parteneriate de succes. Vă mulţumesc!


Stimați invitați,Doamnelor și domnilor,
Mă bucur să mă aflu astăzi aici, alături de dumneavoastră! Cu prilejul vizitei oficiale pe care o întreprind în Bulgaria, mi-am dorit foarte mult să vă cunosc, să vă întâlnesc şi să vă transmit eu câteva gânduri și să le ascult și pe ale dumneavoastră.
Spre deosebire de alte comunităţi româneşti din diaspora, dumneavoastră aveţi avantajul că trăiţi într-un stat care ne este atât vecin, cât și aliat, cât şi partener. Mi-am propus, şi mă bucur să constat că şi oficialii bulgari, majoritatea, împărtăşesc aceeaşi opinie, să aprofundăm legăturile dintre cele două ţări, să consolidăm colaborarea, dar şi să deschidem noi paliere de cooperare. O relaţie puternică între cele două ţări se va transpune în cele din urmă şi în beneficii pentru românii de pe ambele maluri ale Dunării.
Vreau să vă asigur că statul român acordă o atenţie deosebită procesului educaţional în limba română, factor esenţial de păstrare a identităţii româneşti dincolo de graniţele ţării.
Apreciez în acest sens demersurile pe care partea bulgară le-a făcut, ca urmare a îndemnurilor noastre, în sprijinul comunității românești din Bulgaria, un exemplu concret fiind relocarea liceului românesc „Mihai Eminescu” din Sofia într-un nou sediu, potrivit importanței acestei instituții de învățământ.
Cred însă că putem face mai mult şi sunt convins de necesitatea continuării iniţiativelor comune de promovare a formatelor educaţionale în limba română, ele fiind în mod evident utile întregii comunităţi române din Bulgaria.
Limba română este expresia directă a unui patrimoniu de cultură şi civilizaţie care aduce o valoare adăugată specifică patrimoniului european şi internaţional. Este, în acelaşi timp, şi limbă oficială a Uniunii Europene.
În acest context, am solicitat părții bulgare să identifice soluții pentru adoptarea programelor de învățământ privind studierea limbii române ca limbă maternă în școlile din Bulgaria. Această diferență între școală în limbă maternă și școală cu limbă de predare intensiv este o deosebire care pentru cei care sunt în cauză este enormă, și pentru cei care nu sunt în cauză, este un pic mai greu de explicat. Pur întâmplător, eu înțeleg foarte bine această diferență și sper să avem limba română ca limbă maternă de predare.
Până când acest obiectiv va deveni realitate, o alternativă ar putea fi derularea cursurilor non-curriculare de limba română, sprijinite de statul român, în imobile dedicate instituțiilor de învățământ din aria de reședință a membrilor comunității românești.
De asemenea, cunosc solicitările făcute de membrii comunității românești din Bulgaria privind renunțarea la diferențierea dintre „vlah” și român când aceasta se referă la cetățenii bulgari care au ca limbă maternă limba română. România susţine acest demers, iar la nivel diplomatic există o preocupare constantă a statului român pentru promovarea drepturilor şi intereselor comunităţilor româneşti din Bulgaria.
Vă îndemn să păstraţi elementele esenţiale ale identităţii dumneavoastră de români, pe care să le transmiteţi şi generaţiilor tinere. Este în avantajul nostru, al tuturor, să avem o comunitate românească activă, puternică şi matură în Bulgaria.
Consolidarea spiritului comunitar constituie un element vital de susţinere a  identității etnice şi culturale.  De aceea, modul în care vă organizaţi la nivelul comunităţii este deosebit de important.
Vă încurajez să găsiţi soluţii viabile şi pe termen lung în ceea ce priveşte sediile asociaţiilor, soluţii care vor conduce la creşterea nivelului de coeziune din cadrul comunităţilor româneşti din Bulgaria. Vom încerca să sprijinim eforturile dumneavoastră. Un mediu asociativ bine structurat creşte eficienţa demersurilor realizate în favoarea membrilor întregii comunităţi.
Eu vă mulţumesc și vă doresc numai bine!


Mulțumesc!
Domnule Preşedinte Rosen Plevneliev,Domnilor Președinți ai Camerelor de Comerț și Industrie,Distinși reprezentanți ai mediului de afaceri român şi bulgar,Distinși invitați,
Prezenţa mea în faţa dumneavoastră îmi aduce o mare bucurie, deoarece îmi oferă prilejul de a vorbi despre una dintre cele mai dinamice componente ale relaţiei noastre bilaterale, şi anume despre cooperarea economică româno-bulgară.
Vecinătatea geografică, parcursul european comun, calitatea de aliaţi în cadrul NATO, interesele noastre comune sunt doar câteva din elementele multiple care definesc parametrii relaţiei noastre ajunse la stadiul de Parteneriat Aprofundat şi care stimulează cooperarea economică dintre ţările noastre
În ultimii 25 de ani, am dezvoltat împreună un cadru pozitiv de colaborare, care presupune un dialog politic autentic, la nivel înalt, dar şi sectorial, o coordonare eficientă cu privire la agenda europeană, o cooperare strânsă în domeniul militar şi o intensificare deosebită a legăturilor noastre economice.
În acest context, participarea la deschiderea oficială a acestui Forum de afaceri, alături de distinsul meu coleg şi prieten, domnul Președinte Rosen Plevneliev, este atât expresia aprecierii pe care o am faţă de colaborarea de excepție dintre cele două ţări pe palierul economic, cât şi un semn de încurajare pentru a fi şi mai ambiţioşi în privinţa proiectelor viitoare de cooperare în acest domeniu.
Dacă ar fi să dau câteva exemple concrete despre succesele noastre comune, aş începe prin invocarea evoluţiei relaţiei noastre comerciale.
Valoarea schimburilor noastre a ajuns, în 2015, la aproape 3,7 miliarde de euro, nivel maxim în relaţia noastră bilaterală, cu perspectiva de a ajunge în acest an la nivelul de 4 miliarde de euro, şi care a transformat România în al treilea partener comercial european al Bulgariei.
În acest context, un aspect important, despre care s-a vorbit mai puţin, dar care a definit semnificativ dinamica relaţiilor noastre comerciale, este evoluţia comerţului dintre ţările noastre în perioada recentei crize economice.
În 2010, de exemplu, când economiile României şi Bulgariei se aflau încă în recesiune, comerţul nostru bilateral creştea cu 36%, ceea ce arată că, în acele vremuri grele, întreprinzătorii români şi bulgari s-au susţinut reciproc pentru a depăşi criza şi pentru a-şi consolida afacerile.
Evident, cooperarea noastră economică nu se limitează la comerţ. Avem motive de satisfacţie şi în privinţa investiţiilor. Astăzi sunt peste 2.500 de companii bulgare care au capital românesc, iar capitalul românesc investit în Bulgaria, în ultimii 15 ani, se ridică la aproximativ 260 milioane de euro.
Totodată, România a beneficiat de investiţii bulgare de circa 150 milioane euro, iar numărul firmelor româneşti cu capital bulgar a ajuns la 2.140. Acestea sunt investiţii care creează locuri de muncă şi bunăstare pentru cetăţenii români şi bulgari.
Mai mult decât atât, peste un milion de turişti români vizitează Bulgaria în fiecare an. Dincolo de impactul economic pozitiv, turismul contribuie la apropierea ţărilor noastre inclusiv prin schimburi culturale, care ne îmbogăţesc spiritual reciproc. Această realitate face ca dorinţa intensificării cooperării dintre România şi Bulgaria să nu fie doar un proiect politic, ci unul care se bucură de sprijinul masiv al opiniei publice din ţările noastre.
Doamnelor şi domnilor,
Dialogul nostru deschis a condus anul trecut la semnarea unei declarații politice de continuare a cooperării bilaterale, în cadrul Uniunii Europene, pe subiecte de interes comun precum afaceri interne, energie, fiscalitate, sănătate, situații de urgenţă şi turism.
Acesta este un bun exemplu de cooperare în cadrul Uniunii Europene, pentru promovarea intereselor ţărilor noastre în contextul european complicat din prezent, precum şi pe teme regionale privind Regiunea Dunării, Balcanii de Vest şi Regiunea Mării Negre.
Un alt motiv de satisfacţie este „Programul de Cooperare Transfrontalieră România-Bulgaria 2007-2013” care are o rată estimată de absorbţie de peste 95% raportată la alocarea curentă şi care ne-a ajutat să dezvoltăm potenţialul economic al zonei de la graniţa noastră comună.
Este important ca noul Program, aferent perioadei 2014-2020, să capitalizeze reuşitele programului anterior şi să promoveze proiecte vizibile şi utile pentru cetăţenii români şi bulgari din aria de eligibilitate a programului.
Totodată, atunci când vorbim despre dezvoltarea infrastructurii de la graniţa noastră comună, trebuie să lucrăm împreună pentru a identifica surse de finanțare pentru noi poduri peste Dunăre, pentru că dezvoltarea infrastructurii rutiere şi feroviare nu este incompatibilă cu dezvoltarea navigaţiei fluviale pe Dunăre.
Însă şi în privinţa asigurării navigabilităţii, care este răspunderea noastră comună, trebuie să depunem eforturi mai substanţiale, pentru că transportul pe Dunăre este o sursă de prosperitate pentru economiile noastre.
Iar dacă vorbim despre Dunăre, nu pot să nu amintesc şi despre oportunitatea deosebită pe care o prezintă Strategia UE pentru Regiunea Dunării pentru realizarea de proiecte comune, care să aducă mai multă prosperitate comunităţilor locale riverane.
În aceeaşi logică a cooperării se înscriu şi investiţiile majore pe care le facem în proiecte comune pentru securitatea energetică. Interconectarea reţelelor noastre de transport de gaze, ca parte integrantă a Proiectului BRUA, va duce la o sporire a securităţii energetice a României, a Bulgariei şi a întregii regiuni şi va creşte importanţa ţărilor noastre pe piața europeană a energiei.
În acest sens, avem convingerea că până la sfârşitul anului vor fi finalizate şi lucrările la interconectorul Giurgiu – Ruse, al cărui şantier îl voi vizita mâine.
Doamnelor şi domnilor,
După cum vedeţi, există realizări cu care merită să ne mândrim, dar şi idei ambiţioase pentru viitor.
În acest context, vă invit să fiţi partenerii noştri, ai guvernelor României şi Bulgariei! Vă asigur că veţi avea în noi parteneri serioşi şi oneşti. Guvernul român va continua să adopte politici privind simplificarea fiscală, debirocratizarea, creşterea transparenţei şi adaptarea educaţiei publice la nevoile reale ale economiei, deoarece suntem ferm convinşi că un mediu de afaceri prietenos cu întreprinzătorii este cheia progresului ţărilor noastre.
Un alt aspect asupra căruia vom continua să ne axăm cu precădere este lupta împotriva corupţiei. În ultimii ani, România a făcut paşi semnificativi în eliminarea acestui fenomen care alterează investiţiile, dezvoltarea civică, iniţiativa şi inovaţia, şi care stă în calea statului de drept şi a liberei competiţii. Eu, ca Preşedinte al României, nu voi înceta să susţin instituţiile care luptă împotriva corupţiei.
În încheiere, doresc să spun câteva cuvinte şi despre rolul ţărilor noastre în Uniunea Europeană.
România şi Bulgaria au aderat împreună la Uniunea Europeană. Astfel, România şi Bulgaria s-au angajat să adopte moneda unică şi ambele ţări au făcut progrese în ceea ce priveşte convergenţa nominală şi convergența reală.
Este drept, mai avem multe de realizat, însă este important să avem încredere în proiectul european, pe care trebuie să îl susţinem activ şi să îl dezvoltăm, să ne menţinem obiectivele, iar acestea să acţioneze ca ancoră pentru reformele de care avem nevoie în continuare.
Aceasta este singura cale de urmat pentru a avea un aport semnificativ la succesul proiectului european.
Vă mulţumesc şi vă urez succes în lucrările Forumului!


Dragi elevi, profesori și părinți,Excelențele voastre doamnelor ambasador,Domnule Director, Stimați reprezentanți ai autorităților locale,
Este o bucurie pentru mine să fim astăzi împreună la Școala Gimnazială „Gheorghe Nechita” din Motoșeni, o școală aparte din mediul rural. Ceea ce vă recomandă nu sunt dotările deosebite, sălile de sport sau laboratoarele impresionante, nu sunt nici investițiile importante în infrastructura școlară. Cadrele didactice însă fac ca Școala Gimnazială din Motoșeni să fie un exemplu remarcabil. Prin dedicarea lor au atras și menținut în școală din ce în ce mai mulți copii, ajutându-i să-și dezvolte potențialul individual, să devină cetățeni implicaţi și activi.
Alături de echipa UNICEF, implementați proiectul „Incluziune socială prin servicii integrate la nivel comunitar”, un demers care și-a demonstrat eficacitatea prin colaborarea între autoritățile care pot ajuta copiii să rămână în școală și părinții care au înţeles importanța educaţiei şcolare. Este un model care merită extins la nivel național.
Doamnelor și domnilor,
Vă felicit pe toți, profesori, elevi, părinți și reprezentanți ai comunității locale, pentru îndârjirea cu care ați luptat pentru a crește participarea la educație a copiilor din comunitatea dumneavoastră, arătându-le că viitorul lor depinde de forțele și de potențialul propriu. Cu o rată de cuprindere de 100% și zero, repet zero, abandon școlar, ați demonstrat că se poate și că omul sfințește locul. Cred că astfel de reușite ar trebui să reprezinte, și ele, un criteriu de performanță în evaluarea și salarizarea cadrelor didactice. 
Asigurarea unei educații de calitate, indiferent de mediul de proveniență este esențială pentru a reduce abandonul școlar. În tot acest demers, școala, prin cadrele sale didactice, joacă un rol decisiv.  Şcoala trebuie să ofere un mediu sigur și motivant pentru elevi, un proces educațional în care ei sunt dornici să se implice, în care participă cu bucurie și nu cu teamă, în care primează respectul și aprecierea între ei și dascălii lor.  
Doamnelor și domnilor,
La nivel naţional, abandonul şcolar reprezintă o realitate pe care nu o putem ignora. Este un fenomen din ce în ce mai prezent, cu implicații sociale și economice severe. Conform prognozelor, doar unul din 10 locuri de muncă va putea fi accesat în viitor de către o persoană care a părăsit de timpuriu școala.
Din păcate, statisticile ne arată că în România, aproape 12% dintre copiii cu vârste între 3 şi 18 ani nu sunt cuprinși în învățământul preuniversitar, iar la nivelul învățământului gimnazial, diferențele de participare la educație între mediul urban şi mediul rural ajung până la valori de 24 de procente. Concret, un copil din mediul rural studiază în învățământul primar și gimnazial cu aproximativ , vorbesc în medie, sigur, un an mai puțin decât un copil din mediul urban.
Am mai spus-o și o repet: România nu își permite să mai piardă potenţial, iar comunitățile dezavantajate au tot dreptul la o educație incluzivă, de calitate, în spații de învățământ sigure, cu un personal didactic centrat pe elev.
În luna iunie 2016, Guvernul a aprobat Strategia privind reducerea părăsirii timpurii a școlii. Îmi exprim speranța că măsurile asumate vor fi susținute prin activități cu o finanțare adecvată, în care să primeze interesul educațional al copiilor și nu limitările strict contabile. Extinderea unor programe cum sunt „Școala după școală”, „A doua șansă” și dezvoltarea serviciilor de educație timpurie sunt extrem de importante şi trebuie susţinute şi în viitor.
Dragi elevi,
Îmi face plăcere să fiu astăzi aici, alături de voi, la acest moment festiv, la absolvirea clasei a VIII-a. Mă bucur să văd pe chipurile voastre dorința de a continua studiile, de a merge la liceu și apoi la facultate sau în sistemul de educație profesională. Este important să nu renunţaţi şi să credeți în șansa voastră. Fiţi convinşi că prin perseverenţă şi muncă vă veţi îndeplini fiecare visul de a ajunge cineva când veţi fi mari. Voi sunteți speranța pentru un viitor mai bun, nu doar pentru comunitatea din Motoșeni, ci pentru întreaga țară. Voi sunteți profesioniștii de mâine, viitorii profesori, medici, ingineri sau, de ce nu, cei care veţi lua decizii, ca oameni politici, pentru România.
Vă doresc mult succes în clasa a IX-a!
Dragi colegi, profesori și diriginți,
Fizica nu este pe placul tuturor, ba chiar aş spune, fizica nu este pe placul multora, dar pentru mine ea a devenit vocație mai ales datorită dascălului meu, care prin modul de predare a transformat-o într-o poveste vie, motivantă. Este, dacă îl pot numi astfel, exemplul care mi-a demonstrat cum profesia didactică ghidează destinele copiilor și le deschide drumul către viitor, indiferent de cariera aleasă.
Dumneavoastră ați reușit la Motoșeni să transformați întreaga programă școlară într-o poveste care a captivat și inspirat toți acești copii. Mai mult, ați reușit prin cursurile de educație parentală să formați și să implicați în tot acest demers părinții și întreaga comunitate.
Vă felicit pentru reușitele dumneavoastră și sper că ecoul acestor rezultate să inspire și alte povești de succes, demonstrând că schimbarea este posibilă cu și prin educație. Vă mulțumesc.


Domnule Președinte Federal, Doamnelor şi domnilor,
Este un moment foarte emoţionant pentru mine să mă aflu, alături de Preşedintele Federal, domnul Gauck, la Sibiu, în această clădire a Forumului Democrat al Germanilor din România, pe care o cunosc atât de bine. Vă mărturisesc că revederea cu dumneavoastră, pe care, pe foarte mulţi, vă cunosc de multă vreme, îmi stârneşte amintiri dintre cele mai frumoase.
Aici, la Sibiu, avem un exemplu elocvent de bună înţelegere între comunitatea română şi cea germană. Etnicii germani din România sunt, în fapt, o primă punte de legătură între cele două ţări, sunt cei care facilitează dialogul între instituţii şi oameni. Parteneriatul dintre români şi sașii și șvabii din România reprezintă un model de conviețuire şi solidaritate între grupuri etnice şi religioase diferite, marcat de armonie şi de respect. Această realitate este un motiv de mândrie şi impune nişte standarde înalte pentru viitor.
Pentru români, minoritatea germană a reprezentat întotdeauna un reper şi un partener de încredere, iar germanii din România au avut, de-a lungul timpului, o contribuţie majoră la consolidarea şi modernizarea statului român.
Statul român sprijină etnicii germani să-şi păstreze şi să-şi afirme identitatea şi să aibă, în continuare, un rol important în societatea românească. Instituțiile educaționale, culturale, sociale ale minorității germane există și se dezvoltă cu sprijinul generos din partea statului român. În acest context, aş dori să menționez şi să mulțumesc Germaniei pentru susținerea acordată, printre altele, sistemului de învățământ în limba germană, care se bucură de o mare popularitate şi în rândul populației majoritare, românești.
Doamnelor şi domnilor,
Mă bucură vizita pe care o vom face în această după-amiază la biserica fortificată din Cisnădie, una dintre cele mai vechi şi frumoase biserici evanghelice din România.
Patrimoniul cultural al minorității germane s-a integrat spațiului cultural românesc, bogat şi divers, iar dorința unanimă a statului român este ca aceste mărturii ale unui trecut comun să fie conservate, revitalizate şi reconcepute ca spaţii de întâlnire şi regăsire a tinerilor europeni.
Strânsa colaborare româno-germană în acest domeniu constituie dovada angajamentului luat de România faţă de amplificarea eforturilor comune de soluționare a problemelor și de promovare a intereselor minorității germane din țara noastră. Totodată, prin implicarea vie şi activă a populaţiei majoritare în proiecte destinate cunoaşterii şi prezervării patrimoniului cultural şi identităţii comunităţii germane din România, fără îndoială o reuşită a Forumului Democrat al Germanilor din România, s-au creat premisele pentru asigurarea continuităţii demersurilor comune în acest sens.
În prezent, colaborarea româno-germană pe chestiuni legate de minoritatea germană din România reprezintă un model de abordare în spirit european, un model de interculturalitate.
Astăzi a devenit incontestabil faptul că politicile privind minorităţile sunt esenţiale pentru asigurarea unui climat de pace şi stabilitate regională.
Evoluțiile recente din sud-estul Europei reconfirmă lecţia pe care istoria modernă a Europei a oferit-o în numeroase rânduri: minorităţile naţionale pot reprezenta o sursă de îmbogăţire a resurselor creative ale naţiunii, un garant al stabilităţii şi păcii. România, cu cele 20 de grupuri minoritare ale sale, înţelege foarte bine nevoia lor de a-şi păstra şi dezvolta identitatea proprie.
O astfel de contribuţie incontestabilă este cea a membrilor Forumului Democrat al Germanilor din România, care astăzi, la peste un sfert de secol de activitate în sprijinul etnicilor germani din România, promovează activ interesele culturale şi politice ale etnicilor germani din Banat, Transilvania, Transilvania de Nord, Bucovina și Vechiul Regat.
Totodată, prin interesul constant şi implicarea responsabilă în „treburile cetăţii”, prin demersul consecvent şi căutarea permanentă de soluţii constructive în interesul societăţii în ansamblu, prin înţelegerea interesului particular al minorităţii, ca parte a interesului general al României, minoritatea germană din ţara noastră şi Forumul Democrat al Germanilor din România şi-au dobândit un binemeritat loc de cinste, de partener de nădejde în construcţia viitorului nostru comun.
Aș dori să mulțumesc Forumului Democrat al Germanilor din România pentru dialogul deschis și constructiv pe care îl are cu autoritățile române.
Sunt convins că Forumul va fi în continuare un puternic liant, mai mult decât un pod, un liant între România şi Germania. Sunt convins că reprezentanții acestuia vor contribui cu aceeași dedicație la aprofundarea acestei relații şi la crearea unei imagini a unei Românii deschise, tolerante şi care priveşte spre viitor, fără a-şi uita trecutul. Vă mulţumesc!


Stimate domnule Președinte Joachim Gauck,Stimați întreprinzători,Doamnelor și domnilor,
Sunt onorat să particip la această întâlnire cu reprezentanţi ai companiilor româneşti şi germane!
Prin prezența mea la evenimentul de astăzi, alături de Preşedintele Joachim Gauck, doresc să reiterez angajamentul nostru ferm, pe termen lung, pentru extinderea cooperării economice în numeroase domenii, precum comerțul, industria şi educația, programe care să genereze noi oportunități economice pentru România și Germania şi, mai ales, noi investiţii germane în economia românească.
Țările noastre au o lungă tradiție de cooperare, în domeniul economic, al relațiilor diplomatice, politice, culturale şi, foarte important, educaționale.
Această cooperare profundă, pe toate palierele societale, face ca Germania să fie unul dintre cei mai importanți parteneri de dialog strategic, dar și un exemplu de succes în privinţa modelului de dezvoltare.
Astăzi, aici, doresc să salut faptul că Germania este primul partener comercial al României. În ultimii 10 ani, relaţiile noastre comerciale s-au dublat. De exemplu, anul 2015 a fost unul de referință, deoarece am înregistrat valori maxime atât în ceea ce privește totalul schimburilor comerciale, care a ajuns la peste 23 de miliarde euro, cât și în privinţa exporturilor românești pe piața germană, care s-au ridicat la circa 11 miliarde euro.
Un alt aspect important al cooperării noastre economice este dimensiunea investițională. În prezent, investițiile germane în România au depăşit 7,5 miliarde euro, ceea ce plasează Germania pe locul trei în topul investitorilor străini în România. În acest context, ne bucură faptul că economia românească a atras importante companii germane, care au creat aici exemple de succes, în special în domenii cu valoare adăugată ridicată, precum producția de subansamble pentru industria auto, industria aeronautică, infrastructură şi IT.
Pentru România, asemenea investiţii constituie o veritabilă sursă de modernizare economică, prin faptul că facilitează transferul tehnologiilor performante și al ideilor inovative, iar impactul firmelor germane în România se reflectă pozitiv atât la nivelul comunităţilor locale, cât şi la nivelul întregii economii.
Pentru a dinamiza şi mai mult investiţiile şi afacerile, în general, dispunem deja de o serie de formate de cooperare, precum Consiliul de cooperare economică România-Germania, Comisiile Mixte guvernamentale cu Landurile Bavaria și Baden-Württemberg, și sperăm ca foarte curând să inaugurăm Comisia Mixtă cu Landul Hessa.
Bineînţeles că realizările de până acum ne bucură. În acelaşi timp, însă, suntem conştienţi că mai sunt multe de făcut pentru a fructifica, pe deplin, potenţialul nostru economic. Este important să identificăm noi arii de cooperare, în special în ceea ce priveşte industria constructoare de mașini, mediu şi energie regenerabilă, telecomunicaţii şi tehnologia informaţiei, deoarece consider că suntem încă departe de ceea ce putem realiza împreună.
În acest sens, suntem convinşi că economia României a ajuns la un nivel de consolidare şi performanță care să atragă investiţii de anvergură din partea companiilor germane.
Doamnelor şi domnilor,
România îşi propune un nou model de dezvoltare economică, unul axat pe inovație și competitivitate, care să performeze prin valoare adăugată ridicată și productivitate, aspecte la care Germania excelează.
În prezent, România înregistrează un tablou macroeconomic bun, cu prognoze de creștere economică pentru acest an de peste 4%, în condiţii de stabilitate financiară şi cu perspective foarte favorabile pentru piaţa de capital. Aceste atuuri plasează România pe o poziție atractivă pentru investitori.
Evident, intensificarea cooperării noastre economice nu se bazează doar pe cifre, pe aspecte cantitative, ci și pe preocuparea decidenţilor de politici publice pentru crearea unui cadru cât mai favorabil mediului de afaceri, unul în care întreprinzătorii să resimtă încredere, predictibilitate şi transparenţă pe termen lung.
Competitivitatea economică depinde de calitatea mediului de afaceri în care întreprinzătorii îşi desfăşoară activitatea.
În acest sens, trebuie să îmbunătățim calitatea instituțională a mediului de afaceri, prin eliminarea practicilor nedorite și inutile, prin creșterea transparenței, dar mai ales prin reducerea corupției, care este cel mai mare inamic al unei dezvoltări economice sănătoase.
În legătură cu acest ultim aspect, paşii făcuţi de România în ultimii ani sunt o dovadă clară, tangibilă că ne dorim o economie sănătoasă, în care relaţia dintre stat şi afaceri să fie una principială, nu clientelară, astfel încât prosperitatea să survină firesc, pe bază de merit şi competiţie.
Sunt convins că prin responsabilitate, transparență și dialog deschis cu mediul de afaceri, vom putea valorifica în mod optim avantajele de care dispunem. De exemplu, calitatea forței de muncă din România reprezintă un avantaj considerabil pentru investitorii străini.
Peste 25% din studenții absolvenţi din România se orientează către studii tehnice, iar alți 25% către sectorul de afaceri și cel economic.
În acest context, salutăm implementarea, la Braşov, prin colaborarea companiilor germane cu autorităţile române, a unui proiect pilot pentru învăţământul dual.
Astfel, având în vedere succesul acestui proiect, Guvernul României a prezentat o propunere legislativă pentru îmbunătăţirea cadrului legal aferent învăţământului profesional, inclusiv prin preluarea modelului german al «pregătirii duale». Trebuie să adaptăm sistemul nostru educaţional la nevoile reale ale economiei, pentru a crea puntea necesară dintre şcoală şi piața muncii.
Doamnelor şi domnilor,
Recenta criză economică a lăsat semne nu tocmai uşoare pentru economia europeană, dar, în acelaşi timp, a deschis noi oportunităţi şi noi imperative pentru reforme.
Acestea au menirea să consolideze proiectul european, în cel mai autentic spirit al său, de liberă circulaţie, competitivitate, domnia legii şi respect pentru valorile democratice.
Din acest motiv, vreau să vă încurajez să devenim tot mai ambițioși în inițierea, dezvoltarea, dar mai ales în implementarea proiectelor noastre comune. Aveţi încredere în economia românească!
Vă mulţumesc!


Doamnă Amiral Michelle J. Howard,Domnule General-locotenent Leonardo di Marco,Domnilor miniştri,Domnule Şef al Statului Major General,Onorați parlamentari,Stimați reprezentanți ai corpului diplomatic,Domnilor generali şi amirali,Onorată asistenţă,Doamnelor şi domnilor,
Ceremonia la care participăm astăzi, de declarare a capacității operaționale inițiale a Comandamentului Diviziei Multinaționale Sud-Est și a capacității operaționale finale a Unității NATO de Integrare a forțelor, are loc în contextul pregătirii Summitului NATO de la Varșovia de săptămâna viitoare.
Summitul se va desfășura pe fondul unei dinamici accentuate a mediului de securitate, cu impact asupra statelor membre și Alianței ca întreg.
Am asistat, în anul 2015, la amplificarea și multiplicarea provocărilor de securitate la adresa spațiului euroatlantic, în special cel european, situație care continuă și în prezent. Perpetuarea crizei din Siria și a instabilității în regiunea Orientului Mijlociu și Nordului Africii au favorizat extinderea amenințării teroriste relaționate ISIL/Daesh în spațiul european.
Pe de altă parte, situația din vecinătatea estică a NATO continuă să fie volatilă, iar procesul de soluționare a dosarului ucrainean se derulează cu dificultate, pe fondul implementării parțiale și deficitare a Acordurilor de la Minsk.
De aceea, Summitul NATO de la Varșovia este esențial pentru consolidarea securității și apărării colective, după implementarea Planului de acțiune pentru creșterea capacității operaționale, stabilit la Summitul din 2014.
Poziția României la Summitul NATO din acest an de la Varșovia este în favoarea armonizării intereselor comune de securitate și apărare, în spiritul solidarității și coeziunii Aliate, dar de o manieră echilibrată pe cele două flancuri, estic și sudic, și pe cele două dimensiuni, nordică și sudică, ale Flancului Estic. Ne dorim menținerea regiunii Mării Negre în procesele de reflecție și de luare a deciziilor actuale și viitoare ale Alianței legate de continuarea adaptării NATO pe termen lung.
De asemenea, este important ca același echilibru să se reflecte și în demersurile de asistență pentru partenerii NATO din Flancul Estic, respectiv Sudic al Alianței.
O astfel de poziție corespunde principiilor „28 pentru 28”, respectiv „abordare de tip 360 de grade”, susținute extins la nivel aliat și reflectate în procesul de adaptare pe termen lung a NATO.
Doamnelor şi domnilor,
Ceremonia de astăzi are o semnificație aparte pentru consolidarea posturii de descurajare și apărare și a prezenței înaintate Aliate pe flancul estic al NATO.
Practic, România și-a îndeplinit integral și la termenele stabilite obiectivele asumate, în concordanță cu nivelul de ambiție al Alianței și cu măsurile adoptate în 2014, la Summitul din Marea Britanie, ceea ce demonstrează că suntem un aliat credibil.
O dovadă în acest sens este şi faptul că am crescut cheltuielile pentru apărare și o vom face în continuare până la atingerea nivelului de 2% din PIB anul viitor.
După cum cunoașteți, structurile NATO de comandament din România - Unitatea NATO pentru integrarea forțelor și Comandamentul Multinațional de Divizie - au un rol major în cadrul eforturilor de îmbunătățire a capacității Alianței de a răspunde cu succes provocărilor prezente, dar și viitoare.
Ele facilitează dislocarea forțelor Aliate în regiune, în sprijinul apărării colective, prin asigurarea conexiunii vitale între forțele NATO și cele naționale, inclusiv prin planificarea și conducerea de exerciții multinaționale și alte forme de pregătire în comun.
Cu câteva săptămâni în urmă, am inaugurat Facilitatea antirachetă de la Deveselu, care marchează atât aprofundarea cooperării în cadrul parteneriatului Strategic dintre România şi Statele Unite, cât şi consolidarea profilului României în Alianța Nord-Atlantică în perspectiva integrării acestei facilităţi în Sistemul NATO de apărare antirachetă.
Vreau să reamintesc că sistemul Aegis Ashore din România nu este îndreptat împotriva niciunui stat, având strict rol defensiv, dar constituie o asigurare a apărării României şi a Aliaților europeni împotriva unor potențiale amenințări.
România își asumă în continuare să fie un furnizor de securitate în regiune, un aliat predictibil și un pol de stabilitate la extremitatea estică a spaţiului euroatlantic care, din păcate, este supus provocărilor şi ameninţărilor.
Singurele variante viabile de soluţionare rămân cele politice, nu cele militare, iar solidaritatea Aliată rămâne factorul esenţial al stabilităţii şi securităţii euroatlantice.
Le mulțumesc tuturor celor implicați în realizarea nivelului de operaționalizare declarat astăzi pentru tot ceea ce fac în a asigura securitatea României, în conformitate cu obiectivele stabilite prin Strategia Naţională de Apărare a Țării.
România este și va rămâne un aliat credibil şi un pilon de stabilitate şi securitate în regiune. Vă mulțumesc!


Stimate domnule Ambasador, stimată doamnă Klemm,Domnule Prim-ministru,Doamnelor și domnilor miniștri,Excelenţele voastre doamnelor și domnilor ambasadori,Doamnelor și domnilor parlamentari,
Stimați invitați,
Doresc, în numele meu personal și al României, să prezint poporului american și reprezentanților săi urările noastre cele mai calde și felicitări cu ocazia Zilei Independenței Statelor Unite ale Americii.
Declarația de Independență, adoptată de Congresul Continental reunit acum 240 de ani la Philadelphia, continuă să servească drept sursă de inspirație și în ziua de astăzi.
În acest document a fost prezentată, pentru prima dată, concepţia celor mai nobile idealuri și aspirații - afirmarea drepturilor inalienabile ale omului la viaţă, libertate şi căutarea fericirii. Sunt foarte bucuros să mă aflu aici, împreună cu dumneavoastră, pentru a aniversa această zi atât de importantă pentru Statele Unite.
Remarc alegerea inspirată a cuvintelor lui John F. Kennedy «We all breathe the same air», ca motto al recepţiei din acest an. Aş dori, la rândul meu, să amintesc, în contextul atenţiei pentru ocrotirea mediului înconjurător şi al preocupărilor globale pentru combaterea schimbărilor climatice, cuvintele vizionare ale marelui savant naturalist român Grigore Antipa, care spunea că «Omul poate stăpâni natura cât timp ţine seama de legile ei».
Frumuseţea cu care România și Statele Unite ale Americii au fost înzestrate şi dragostea ambelor naţiuni pentru natură reprezintă premisele pentru ca şi în acest domeniu să aprofundăm Parteneriatul nostru Strategic, orientat spre viitor.
Doamnelor și domnilor,
România dă o înaltă apreciere excelentei relații de prietenie și Parteneriat Strategic cu Statele Unite ale Americii, având la bază valorile împărtășite ale libertății, democrației, drepturilor individuale și statului de drept.
Statele Unite reprezintă pentru România un garant al securităţii sale, un aliat solid şi un partener de nădejde, de care ne leagă o prietenie trainică, valori, principii şi interese comune, precum şi un ataşament puternic faţă de unitatea şi soliditatea familiei euro-atlantice.
Parteneriatul strategic bilateral s-a dezvoltat continuu de la momentul lansării sale la Bucureşti, în urmă cu aproape două decenii. În acest an, am continuat să îl întărim împreună şi să îl diversificăm, pentru a servi cât mai bine intereselor noastre comune.
Aşteptările noastre sunt ca acesta să crească în amplitudine și profunzime, pentru a genera oportunităţi economice şi prosperitate pentru cetăţenii ţărilor noastre.
Cooperarea bilaterală în domeniul apărării și securității a atins un nivel fără precedent. Am dus împreună la bun sfârșit proiectul strategic al sistemului de apărare antirachetă de la Deveselu, o contribuţie semnificativă la securitatea noastră comună şi a NATO şi un etalon incontestabil al excelenţei cooperării româno-americane. Aprofundarea colaborării în domeniul apărării și securității va continua să fie prioritatea de vârf a Parteneriatului Strategic. Beneficiile sale sunt circumscrise consolidării securităţii regionale şi euro-atlantice.
Ne vom respecta angajamentele luate în cadrul NATO cu privire la securitatea colectivă și vom continua să cooperăm cu Statele Unite pentru menținerea stabilității și securității în regiune și la nivel internațional, inclusiv prin gestionarea noilor ameninţări.
Summitul NATO de la Varşovia va trebui sa ia decizii importante privind consolidarea apărării colective şi a posturii de descurajare a Alianţei și asigurarea unei prezenţe Aliate înaintate şi echilibrate pe întregul flanc estic, în raport cu provocările de securitate din regiune.
Contăm pe aceeaşi colaborare susţinută şi privilegiată cu Statele Unite ale Americii, alături de alţi aliaţi, în transpunerea în realitate a deciziilor Summitului.
O relaţie politico-militară de succes, precum cea existentă între ţările noastre, nu poate să îşi atingă deplinul potenţial în absenţa unui corespondent similar în nivelul de ambiţie în plan economic şi comercial. România este într-o situație economică favorabilă și am întreprins paşi importanţi în valorificarea potențialului substanţial de cooperare economică bilaterală. Lucrăm împreună pentru îmbunătățirea mediului de afaceri, pentru extinderea bunei guvernări în economia românească şi funcţionarea eficientă şi transparentă a instituţiilor româneşti, astfel încât să creăm cât mai multe oportunități de afaceri și investiții companiilor românești și americane.
Totodată, vom continua parteneriatul bilateral în domeniul statului de drept. Cooperarea bilaterală s-a dovedit deosebit de importantă pentru progresul substanțial pe care România l-a făcut în ultimii ani în consolidarea sistemului judiciar și combaterea corupției.
Desigur, dezvoltarea durabilă a Parteneriatului Strategic nu poate fi realizată fără o preocupare corespunzătoare pentru dezvoltarea cooperării în planul educaţiei, inovaţiei şi cercetării.
Pregătirea tinerei generaţii reprezintă măsura succesului nostru în a duce mai departe Parteneriatul Strategic şi tot ceea ce construim în prezent. Complementar colaborării ce se derulează prin intermediul Comisiei Fulbright, am pus în acest an bazele unei cooperări sporite în domeniile menţionate şi am conturat obiective ambiţioase.
România înţelege să se coordoneze îndeaproape cu partenerii americani, inclusiv în ceea ce priveşte dimensiunea regională de promovare a valorilor noastre şi consolidare a transformărilor instituționale.
România și Statele Unite ale Americii au decis recent să dezvolte cooperarea în domeniul asistenţei pentru dezvoltare, în special în statele din vecinătate, Europa de Est, Caucaz și Balcanii de Vest.
Această interacţiune sporită, cu rădăcini în expertiza dobândită de România în ultimii 25 de ani prin procesele de aderare la Uniunea Europeană și NATO, se va reflecta în tot mai multe oportunități de proiecte comune în domenii de interes reciproc, precum buna guvernare, creșterea economică și societatea civilă, în susţinerea statelor partenere din vecinătate.
Doamnelor și domnilor,
În luna septembrie a acestui an vom aniversa 5 ani de la adoptarea Declarației Comune de Parteneriat Strategic pentru Secolul XXI, iar anul viitor se vor împlini 20 de ani de la inițierea Parteneriatul Strategic. Sunt oportunități importante pentru a pune în valoare ce am realizat împreună, dar mai ales pentru a aprofunda și extinde parteneriatul nostru.
România va continua eforturile pentru a-și întări și consolida capacitatea și rolul de pilon al democrației, statului de drept, prosperității și securității în regiune și va lucra strâns cu Statele Unite ale Americii pentru realizarea acestor obiective.
Domnule ambasador, dragi americani,
Acum 70 de ani, bunicii și străbunicii mei, și ai altor mulți români, așteptau americanii. Acesta era visul lor. Ați venit și generația mea are bucuria de a va avea aici, acum, ca partener de încredere, și vreau ca viitorul sa ne facă relația și mai puternică.
Vă urez tuturor Happy 4th of July, Happy Independence Day!


Domnule Prim-ministru,Domnule Viceprim-ministru,Doamnelor și domnilor miniștri,Doamnelor și domnilor parlamentari,Domnule Guvernator,Domnule Președinte al Academiei Române,Stimaţi reprezentanți ai Corpului Diplomatic,
Doamnelor și domnilor,
Salut faptul că, astăzi, Guvernul pune în dezbatere un proiect care poate deveni foarte important pentru dezvoltarea economică a României în următorii ani.
România puternică pe care dorim să o construim presupune valorificarea avantajelor competitive de care dispunem. Iar aici nu este vorba doar despre economie, ci despre oportunitățile României ca țară, în plan regional și în plan european.
În acest sens, solicit Guvernului să întregească strategiile și politicile economice cu dimensiunea europeană necesară actualului context.
Suntem într-un moment care conjugă trei etape esențiale pentru evoluția noastră. România de astăzi a depășit succesiv tranziția, aderarea europeană și criza economică, fiecare din aceste etape având provocările lor specifice. De aceea, așa cum am spus în mai multe rânduri, România are nevoie acum de un nou model de dezvoltare economică.
Știm cu toții, în România s-au făcut strategii, de toate felurile, dar multe au rămas pe hârtie, în diverse sertare, de obicei guvernamentale. Însă aici mă refer la mai mult decât o listă de măsuri economice, aici mă refer la măsuri care pot contura – sau nu, depinde cum o abordăm – o strategie. Mă refer la un model de dezvoltare la care România, acum, este obligată să se gândească.
Am agreat deja, în cadrul consultărilor de ieri cu liderii partidelor politice, cu Guvernul și Banca Naţională, că este mai oportun ca niciodată, la aproape un deceniu de la aderarea la Uniunea Europeană, să lucrăm la un proiect de țară post-aderare, prin care să definim ambițiile de progres ale României în cadrul construcției europene.
În plan economic, avem nevoie de o viziune sănătoasă, una pe termen lung, care să aducă românilor prosperitate durabilă.
Să nu uităm lecția dureroasă a crizei recente, anume că prosperitatea odată obținută se poate pierde ușor. De aceea avem nevoie de creștere economică sustenabilă, pentru care trebuie să consolidăm încrederea în instituţiile şi în politicile economice, astfel încât ceea ce construim să fie durabil.
Doamnelor și domnilor,
Este important să gândim în perspectivă şi să facem pe termen scurt ceea ce știm că poate fi sustenabil pe termen lung. Avem nevoie de o guvernare responsabilă, realistă, care să treacă dincolo de termenul scurt şi latura cantitativă, în favoarea termenului lung şi a abordărilor calitative. Aceasta înseamnă consecvență pe calea reformelor, transparență și simplificare fiscală, decuplarea clientelei de orice fel de la banul public, prin eliminarea corupției și reducerea birocrației.
Un nou model de dezvoltare trebuie să înceapă, în esență, cu regândirea profundă a relației dintre stat și cetățean. A fi cetățean nu înseamnă doar a avea obligații fiscale către stat, ci a avea și dreptul legitim de a pretinde de la stat corectitudine, tratament egal, eficiență în cheltuirea banului public, adică bună guvernare.
Cred că o bună guvernare este aceea care susține performanța, stimulează producția și competitivitatea economică, pentru a avea efecte certe în planul economiei reale, pentru a ridica valoarea adăugată și productivitatea.
Prin noi înșine – prin seriozitate, viziune și consecvență – putem să construim un viitor mai bun.
Este timpul să trecem dincolo de măsurile facile, fie ele fiscale sau monetare, adesea conjuncturale și cu beneficii doar temporare. De aceea sunt importante reformele reale, pentru a ne consolida potențialul economic. Avem nevoie de o economie sănătoasă, care să nu stea un an în exporturi, un an în consum, şi altădată în diverse alocări bugetare motivate electoral. Ca dovadă de responsabilitate, trebuie să gândim politicile economice dincolo de orizontul ciclurilor electorale.
Doamnelor şi domnilor,
România are un tablou macroeconomic bun, cu prognoze de creștere economică favorabile, de circa 4% anual, în condiţii de stabilitate monetară și financiară.
Este însă important să extindem premisele sustenabilității, pentru a avea o creștere economică sănătoasă și durabilă.
Am traversat o criză economică severă, iar România încă stă confortabil, cu o datorie publică aflată sub 40% din PIB. Cu toate acestea, să nu acredităm dezvoltarea pe datorie, care poate deveni oricând nesustenabilă, și nici să neglijăm, din acest punct de vedere, povara deficitelor bugetare.
Sunt de părere că este esențială revigorarea investițiilor, în condițiile în care sectorul privat se găsește în plin proces de recâștigare a încrederii economice.
La nivel guvernamental, însă, este prioritară întărirea capacității administrative în privința investițiilor publice, a căror execuție bugetară a fost, în ultimii ani, nefiresc de precară.
Totodată, trebuie să recuperăm restanțele în materie de accesare a fondurilor europene, adică să normalizăm suportul financiar european.
Prin cota unică, România este astăzi competitivă fiscal. Este un avantaj important pe care merită să îl păstrăm, nu doar pentru a spori atragerea de investiții străine, ci pentru a susține și capitalul românesc.
Avem nevoie de politici pro-piață, care să încurajeze capitalul românesc, pentru ca întreprinzătorii români să consolideze clasa de mijloc și să devină vector de schimbare.
Am arătat, în mai multe rânduri, de ce competitivitatea se bazează pe calitatea instituțională a mediului de afaceri. Nu doar nivelul impozitelor contează, ci și povara birocrației, a corupției, predictibilitatea legislativă, timpul și costurile cu avize și autorizații.
Politicile destinate mediului de afaceri au nevoie de soluții concrete, care să aducă transparență și predictibilitate.
Doamnelor și domnilor,
Direcțiile strategice ale „României competitive” necesită dezbateri și consens.
De aceea, mai importante decât prezentările de astăzi sunt ideile care se vor cristaliza în perioada următoare, în cadrul dezbaterilor pe care le-ați prefigurat.
M-aș bucura ca la acest demers să participe cât mai mulți specialiști – economiști, reprezentanți ai mediului universitar, societatea civilă, partidele politice, care să spună lucrurilor pe nume, să identifice probleme, să găsească soluții și să responsabilizeze decidenții și clasa politică.
Vorbim adesea despre marile priorități pentru România. Dar cum anume vom atinge aceste priorități? Prin ce măsuri, politici și decizii guvernamentale? Acestor întrebări sunteți datori să le răspundeți concret și imediat.
De exemplu, spunem că infrastructura de transport este o prioritate zero, un activ economic la care toți marii investitori se uită atunci când caută noi direcții de investiţii.
Avem nevoie de conectarea reală a regiunilor de dezvoltare, de deschidere facilă către piețele externe.
Energia este o sursă autentică de avantaj competitiv pentru România. Suntem pe locul 3 în topul independenței energetice la nivelul Uniunii Europene. În același timp, România poate dobândi un rol cheie în planul securității regionale, dincolo de importanța economică aparte a balanței energetice.
Educația este, de asemenea, un pilon fundamental pentru dezvoltarea României.
Ca Preşedinte, am considerat educaţia ca prioritate naţională şi am inclus-o în Strategia Naţională de Apărare, iar în prezent derulăm dezbateri în cadrul proiectului „România educată”.
Ca fost profesor, îmi doresc ca sistemul nostru educaţional să fie adaptat la nevoile reale ale economiei, pentru a crea puntea necesară, pragmatică, dintre şcoală şi viața profesională, adică piața muncii.
Sunt ferm convins că merită să acordăm o atenție specială agriculturii și fermierilor români. În ultimii 20 de ani, ponderea agriculturii în PIB a scăzut continuu, de la circa 18% în 1995 la 4-5% în ultimii ani.
Avem un potențial agricol imens, dar agricultura noastră este încă la discreția condițiilor meteo.
Deși spunem că am încheiat tranziția la economia de piață, regimul de proprietate funciară este încă un șantier, care se mișcă lent și care nu și-a găsit direcția, indiferent de cei s-au succedat la guvernare.
Doamnelor şi domnilor,
România puternică este o „Românie competitivă”, o Românie europeană. Cred că potenţialul european poate ieși întărit din provocările cu care se confruntă în prezent, iar România își poate asuma un rol activ și constructiv. Trebuie însă să înțelegem cu toții, ca țări membre ale Uniunii, că împreună ne va fi mai bine decât separat.
Tocmai de aceea, dezvoltarea României de mâine trebuie privită și ca direcție de strategie europeană.
Este important să ne pregătim cât mai bine, pentru a putea fructifica adâncirea integrării europene, inclusiv prin apartenența la zona euro.
Noi suntem cei care trebuie să definim clar ce anume dorim și unde vrem să ajungem. Sper ca dezbaterile dumneavoastră să înceapă de aici, pentru că odată stabilită direcția, consensul sporește viteza modernizării României.
Vă mulțumesc și vă doresc mult succes!


Domnule Prim-ministru,Domnilor viceprim-miniștri,Doamnelor şi domnilor miniştriStimaţi membri ai Parlamentului României,Stimaţi reprezentanţi ai Corpului Diplomatic,Stimați reprezentanți ai administrației publice locale şi centrale,Doamnelor și domnilor,
Mă bucur să fiu alături de dumneavoastră la acest eveniment. Suntem deja la finalul Forumului Administrației Publice Locale. Sper ca discuțiile din aceste zile să fi deschis noi orizonturi și noi oportunități de colaborare, corectă și eficientă, între administrația locală și administraţia centrală.
Poate unii cred că succesul în administrația locală este legat de bani, culoare politică sau alte circumstanțe exterioare. Eu aș spune ceva diferit. Condițiile performanței în administrație, și deopotrivă în politică, ar trebui căutate mai ales în altă parte: în transparență, integritate și parteneriat. Acestea vor restabili încrederea între administrație și cetățeni, acolo unde ea s-a pierdut, și o vor întări acolo unde ea există.
Să vorbim puțin despre fiecare dintre ele. Cu cât mai multă transparență, cu atât mai puțină corupție. Este o ecuație simplă, dar care necesită responsabilitate și voință.
Sunt convins că poate exista mai multă transparență la toate nivelurile cu eforturi destul de mici și că soluțiile luate prin consultare și deschidere sunt mai eficiente pe termen lung decât altele.
Cât despre integritate, pentru mine ea are mai multe valențe. Ea înseamnă corectitudine, respect pentru banul public, pentru lege și, mai ales, pentru cetățeni. Nimic nu funcționează fără integritate.
În același timp, este greu de conceput o dezvoltare reală în absența unui parteneriat între autorități publice și cetățeni, dar și a unui parteneriat între administrația locală și administraţia centrală.
Putem vorbi astăzi de o maturizare democratică a electoratului. Cetățenii sunt mult mai atenți, mai implicați și mai informați, își cunosc bine drepturile, obligațiile și rolul pe care îl au în democrație.
Reconectarea administrației publice cu cetățenii, într-un parteneriat în care aceștia se simt cu adevărat reprezentați, iar instituțiile statului lucrează în interesul comunității este una din mizele majore nu doar ale anului electoral 2016, ci şi ale mandatului pe care dumneavoastră îl aveți în față. Cetățenii vă pot fi parteneri şi pot fi angajați în proiectele și deciziile care privesc comunitatea lor.
Stimați reprezentanți ai administrației publice locale,
Am vorbit în aceste zile, chiar astăzi, despre un nou proiect de țară, un proiect de țară post-aderare, care să stabilească rolul și obiectivele României în Uniunea Europeană pe termen mediu și lung.
Și pentru că suntem la un Forum dedicat administrației publice, sunt dator să spun că, în opinia mea, există cel puțin două obiective care nu au cum să lipsească dintr-un asemenea proiect: reducerea decalajelor de dezvoltare între regiunile României și o administrație publică eficientă, capabilă să pună cetățeanul pe primul loc și să ofere servicii publice de calitate.
Aș vrea ca atât în municipii, cât și în cel mai îndepărtat sat din provincie, cetățeanul să beneficieze de servicii de calitate, să găsească rezolvări rapide la problemele lui, să fie tratat cu promptitudine şi respect și să nu fie plimbat la ghișee.
Îmi doresc ca un elev care învață într-o școală dintr-un sat de provincie să aibă condiții decente și șanse egale cu unul care învață într-un mare oraș.
 Tocmai pentru a rezolva astfel de lucruri și pentru a răspunde la niște nevoi reale este important ca între administrația centrală și cea locală să existe un adevărat parteneriat, un parteneriat funcţional.
O Românie în care nu mai sunt școli fără autorizație sanitară ar fi un exemplu cât se poate de concret și de relevant și o expresie clară a unui asemenea parteneriat.
Readuc în discuție acest subiect la care țin foarte mult ca dascăl, ca fost primar și mai ales ca Președinte, în condițiile în care doar vacanța de vară ne desparte de  deschiderea noului an școlar.
Doamnelor și domnilor,
Îmi face plăcere de fiecare dată să fiu alături de reprezentanții aleși ai comunităților locale. A fost pentru mine o onoare să mă aflu în slujba sibienilor ca Primar, așa cum este o onoare astăzi să mă aflu în slujba cetățenilor României ca Președinte.
Cunosc legătura aparte pe care o aveți fiecare dintre dumneavoastră cu oamenii și locurile, cu orașul, comuna sau județul vostru. Știu, de asemenea, câte așteptări au comunitățile voastre de la voi.
La acest început de mandat vă doresc să fiți la înălțimea acestor așteptări şi vă doresc mult succes în noul mandat pe care îl începeţi acum!


Domnule Președinte al Camerei Deputaților,Domnule Prim-ministru,Doamna Ministru,Domnilor miniștri, Onorați membri ai Guvernului,Onorată asistență,
Dați-mi voie în primul rând, stimată doamnă, domnilor, să vă felicit pentru preluarea mandatului de ministru. Aveți domenii sensibile și grele de păstorit. Vă doresc să aveți mult succes!
Doamna Ministru,
Diaspora, românii din afara granițelor țării, sunt în atenția noastră și nădăjduiesc că veți găsi căile cele mai potrivite de a arăta românilor din afara granițelor noastre că ne pasă de ei și, în același fel, vă rog să îi convingeți că avem nevoie de ei.
Domnule Ministru al Transporturilor,
Pe oricine întrebați în ziua de astăzi de ce anume are nevoie România pentru a se dezvolta mai bine, o să vă spună de infrastructură. Deci, este clar, toată lumea va fi cu ochii pe dumneavoastră ca să mișcați lucrurile. Sunt nenumărate șantiere, și începute, și abandonate și în pregătire. Vă doresc mult succes, aveți de lucru!
Domnule Ministru al Educației,
Dumneavoastră preluați un domeniu care, din mai multe motive, îmi este foarte drag. Noi doi am discutat în repetate rânduri, cu dumneavoastră în calitate de Rector, despre ce ar trebui făcut și am constatat, cu ocazia acestor discuții, că avem abordări similare. Sunt multe lucruri de rezolvat. Eu vă doresc mult succes. Aveți grijă de România Educată!
Mulțumesc!


Domnule Președinte al Camerei Deputaților,Domnule Vicepreședinte al Senatului,Domnule Viceprim-ministru,Stimați judecători și foști judecători ai Curții Constituționale,
Constituția României face din Curtea Constituțională garantul supremației sale. În cei 25 de ani de când există, Curtea Constituțională s-a dovedit eficientă în promovarea valorilor fundamentale consacrate de Constituție. Ea a contribuit la explicarea și punerea în aplicare a unor principii de bază ale constituționalismului modern, cum ar fi cooperarea loială între autoritățile publice, protejarea cetățenilor de orice amenințări la adresa drepturilor și libertăților lor și, mai ales, întărirea integrității și a transparenței în viața politică. Deseori, Curtea a fost un facilitator pentru racordarea sistemului normativ și chiar a vieții publice din România la valorile și principiile juridice promovate în spațiul european și internațional.
Dacă Preşedintele României are rolul constituţional de a veghea la respectarea Legii Fundamentale, Curţii Constituţionale îi revine îndatorirea de a proteja şi promova statul de drept şi democraţia constituţională cu scopul ultim de a asigura protecţia drepturilor fundamentale ale cetăţenilor.
Urez succes în activitate judecătorilor constituţionali care au depus jurământul astăzi.
Vă doresc tuturor să contribuiţi la conturarea Curţii Constituţionale ca un pol de stabilitate în arhitectura constituţională a statului, inclusiv prin jurisprudenţă clară, coerentă și predictibilă. Vă îndemn să aveţi permanent ca reper standarde cât mai înalte de profesionalism şi independenţă şi am toată convingerea că veţi onora cu demnitate magistratura care vă este încredinţată! Felicitări și succes noilor judecători ai Curții Constituționale a României!


Domnule ambasador, stimată doamnă,Doamnelor şi domnilor parlamentari,Doamnelor şi domnilor miniștri,Onorați ambasadori și reprezentanți ai corpului diplomatic,Doamnelor și domnilor, Este o bucurie pentru mine să sărbătorim împreună ziua de 14 Iulie și să adresez urări de fericire și prosperitate Franței și poporului francez.
14 Iulie nu reprezintă doar Ziua Națională a Franţei. Ea este una din marile date emblematice ale istoriei, un simbol puternic al luptei pentru libertate, pentru apărarea valorilor și principiilor fundamentale ale democrației și ale drepturilor omului.
Adesea, în încercarea de a înțelege măreția sărbătorii de la 14 Iulie, ajungem să privim nu numai către Franța și marele său destin istoric, ci și către noi înșine.
Într-adevăr, ca și poporul francez, și noi, poporul român, credem cu tărie în aceleași idealuri. Poate de aceea vedem spiritul Marseillaise-ei atât de apropiat de cel al imnului nostru, „Deșteaptă-te, Române!”.
De fiecare dată când evocăm ce înseamnă Franța pentru România, pornim negreşit de la istorie. Începând din Secolul Luminilor, românii - ca, de altfel, o însemnată parte a Europei - au văzut în ideile cărturarilor francezi un vector de modernizare și de progres național. Făurirea Statului Român modern este intrinsec legată de Franța şi de aceste idei.
În acest context, doresc să salut marea deschidere și angajamentul Președintelui Franţei, domnului François Hollande, pentru materializarea proiectului cultural comun de anvergură care va marca, în 2018 și 2019, Centenarul Marii Uniri. Țin, de asemenea, să amintesc un alt reper al istoriei noastre comune și, totodată, al prieteniei tradiționale româno-franceze – apropiata împlinire a 100 de ani de la sosirea la Iași, în octombrie 1916, a misiunii militare conduse de generalul Henri Berthelot.
Un rol determinant în dezvoltarea continuă a relaţiilor noastre l-au jucat afinitățile culturale profunde şi ataşamentul autentic pe care românii l-au nutrit față de cultura şi limba franceză.
Franța a fost o patrie generoasă de adopție pentru numeroși oameni de cultură şi știință români, precum Constantin Brâncuși, Eugen Ionescu, Mircea Eliade, Emil Cioran, George Enescu și mulți, mulți alții. Nu pot să nu evoc şi faptul că Bucureştiul a fost modernizat sub influenţa arhitecturii pariziene şi a avut o viaţă socială şi artistică fertil influențată de cultura franceză, ce i-a adus, la începutul secolului trecut, numele de „Micul Paris”.
Venind înspre prezent, România este astăzi statul european în care, fără a fi limbă oficială, limba franceză este vorbită de cel mai mare număr de cetăţeni. Avem 25 de licee și colegii naționale francofone și 115 filiere francofone în 33 de universități asociate Agenției Universitare a Francofoniei. Toate acestea spun mult despre calitatea relaţiei noastre.
În domeniul economic există toate premisele pentru o colaborare mai strânsă.
Mă refer aici atât la prezența în România a unor investitori francezi de primă mărime, dar și la interesul tot mai pronunțat al IMM-urilor franceze față de oportunitățile oferite de piața românească.
Cercetarea, inovarea și noile tehnologii sunt alte domenii de mare potențial în relația dintre România și Franța. În acest sens, amintesc proiecte de succes româno-franceze, precum Airbus Helicopters sau Laserul de la Măgurele, care va fi cea mai avansată infrastructură de cercetare din lume axată pe studiul fizicii fotonucleare şi pe aplicaţiile acesteia.
De altfel, „Franţa creativă” constituie în acest an tema principală a zilei de 14 Iulie. Putem vorbi cu siguranță de reuşite franco-române în fiecare categorie a acestei campanii, de la aeronautică la informatică, trecând prin design sau fizică.
Doamnelor și domnilor,
Franța este astăzi un partener și un aliat esențial pentru România în cadrul Uniunii Europene, al NATO şi la nivel global.
Am fost şi suntem alături de Franța în gestionarea unor provocări complexe ca fenomenul terorist sau schimbările climatice.
Dorim să depășim împreună provocările actuale şi să reconstruim un proiect european adaptat la complexitatea prezentului, dar care să valorifice oportunitățile viitorului.
Determinarea României în acest sens și atașamentul nostru față de ceea ce înseamnă proiectul european sunt cât se poate de ferme. Acest proiect trebuie să aibă în centrul său principiile solidarității și unității, să răspundă concret așteptărilor cetățenilor europeni, pe baza respectului pentru principiile şi libertăţile fundamentale europene. România este gata să lucreze substanţial, împreună cu Franța şi cu toţi ceilalți parteneri europeni, pentru reuşita acestui proiect.
O Franță puternică este în interesul României, așa cum o Românie puternică, partener de încredere la nivel regional, european și internațional, este în interesul direct al Franței.
Mă bucur că voi avea prilejul să aprofundez toate aceste subiecte cu domnul Președinte Hollande în luna septembrie, când va vizita România. Sunt convins că acesta va fi un moment de referință în consolidarea Parteneriatului Strategic româno-francez și că vom conveni noi acțiuni și proiecte, atât în plan bilateral, cât și în direcția coordonării noastre în cadrul Uniunii Europene.
Doamnelor și domnilor,
Nu pot încheia fără un gând aparte pentru cel mai important fundament al relației dintre România și Franța - oamenii, cei care, prin alegere sau în urma altor circumstanțe, au ajuns să trăiască în cele două comunități, cea românească în Franța și cea franceză în România. Legătura dintre România și Franța devine mai puternică, de la an la an, datorită lor. Doresc să le mulțumesc în mod special pentru munca și efortul lor, pentru contribuția și valoarea pe care o aduc societăților în care trăiesc.
Aşa cum spunea Nicolae Titulescu, „când este vorba despre România şi Franţa, este dificil să separi inima de raţiune”.
Am realizat împreună și sunt convins că vom realiza în continuare lucruri importante, pe măsura marii prietenii și marelui respect dintre Franța și România, indiferent de provocările pe care le vom avea de înfruntat.
Avem în Franța un aliat, partener și prieten pe care putem conta, așa cum Franța poate conta pe România. Cu această convingere, închei urând prietenilor noştri francezi «Bonne fête nationale!». «Vive la France, Vive la Roumanie».


Bună ziua!

Veștile îngrozitoare privind atacul terorist de aseară, de la Nisa, ne-au marcat pe toți. Tragedia loveşte din nou Franţa, o ţară greu încercată în ultimul an şi jumătate.

Transmit cu această ocazie un mesaj de condoleanțe tuturor familiilor îndurerate, le doresc multă sănătate celor care au fost răniți și asigur poporul francez de solidaritatea României. Sunt în strânsă legătură cu autorităţile, pentru a mă asigura că cei doi români răniţi primesc toată îngrijirea de care au nevoie. Acest flagel al terorismului, care urmăreşte să semene frică și deznădejde, nu va reuși să dezbine Europa, nu va reuși să dezbine Europa în a lupta și a crede în valorile libertății și în valorile democrației.


Domnilor miniștri,Domnule director al SRI,Doamnelor și domnilor secretari de stat și directori,Onorată audiență,
Vă urez bun venit la întâlnirea de lucru privind siguranţa publică în spaţiile de învăţământ! Pe lângă această temă, de o importanţă majoră pentru România, voi vorbi şi despre alte aspecte care cred că merită menţionate în acest moment din domeniul educaţiei.
Suntem din nou la finalul unui an școlar, s-a încheiat Evaluarea Națională și examenul de Bacalaureat. M-a întrebat cineva dacă sunt mulțumit de rezultate și cum le evaluez, cum le apreciez. Evaluarea mea ar suna astfel: absenteism mare, note mici, promovabilitate redusă, șanse și mai reduse pentru mulți dintre tinerii noștri să realizeze ce își doresc în viață.
Probabil cu toții suntem nemulțumiți, elevi, profesori, autorități, părinți, iar concluziile pe care le tragem sunt cam aceleași în fiecare an. Dar asta în sine nu rezolvă nimic. Lucrurile se pot schimba doar prin viziune și prin acțiune.
Nu vreau să dau eu cifre aici, probabil le știți și cu siguranță se vehiculează în spațiul public. Vreau să vorbesc însă despre impactul acestei stări de fapt, pe termen lung.
De ani de zile, peste jumătate dintre tinerii care finalizează, își termină clasa a XII-a nu dobândesc o diplomă de Bacalaureat și nici nu au o alternativă reală pentru o carieră profesională.
Anul acesta, bunăoară, aproape o treime dintre absolvenții promoției 2015-2016 care se puteau înscrie la Bacalaureat au decis nici măcar să nu facă acest pas. Au renunțat fără măcar să încerce. Să ne gândim apoi ce se întâmplă, spre exemplu, cu un tânăr care nu promovează examenul de Bacalaureat. Ce poate face mai departe, ce posibilități are? Încearcă să se angajeze, dar poate spera cel mult la un loc de muncă destul de prost plătit.
Sau rămâne acasă și încearcă să promoveze la următoarea sesiune, dar asta înseamnă timp, timp pe care ar fi putut să-l valorifice altfel și astfel apar oportunități pierdute. Sau mulți dintre tineri renunță pur și simplu și la BAC, și la posibilitatea de a urma alte studii. Și, dintr-o dată, un întreg parcurs, o întreagă de carieră rămâne limitată.
Am început proiectul România Educată tocmai pentru ca, odată și odată, să întrerupem aceste experiențe care se repetă de la an la an, să ieșim din lipsa de performanță, devenită din păcate deja predictibilă, și să creăm un alt viitor pentru sistemul de educație din România și pentru generațiile următoare.
Ca dascăl, mi-am dorit întotdeauna ca elevii să iasă de pe băncile școlii cu șansa de a urma orice drum își aleg în viață.
Ca Președinte, mi-am asumat responsabilitatea proiectului România Educată. Dar, așa cum am mai spus, nu este un proiect personal, ci este un proiect al nostru, al tuturor. Tocmai de aceea, onorați participanți, vă îndemn să vă implicați și să participați.
Deja din dezbaterile regionale de până acum, precum și din evenimentele organizate de diverși parteneri din societatea civilă, au început să rezulte idei și contribuții valoroase.
De asemenea, instrumentul de consultare online este un alt mijloc prin care am deschis această dezbatere către publicul larg, publicul interesat.
Săptămâna viitoare, la Brașov, va avea loc o altă dezbatere pe tema carierei didactice în învățământul preuniversitar. Regândirea sistemului de formare a profesorilor poate avea un impact major în recredibilizarea profesiei și în creșterea atractivității acesteia, în a menține și aduce la catedră acei dascăli dedicați și profesioniști de care este nevoie într-un învățământ preuniversitar de calitate.
Sper ca, în urma discuțiilor, să avem o primă imagine asupra modului în care putem reclădi cariera didactică, cu efect pozitiv asupra evoluției și, evident, asupra rezultatelor copiilor.
Doamnelor și domnilor,
Dacă vrem un învățământ de calitate, va trebui să îndeplinim o condiție esențială. Elevii trebuie să se simtă în siguranță și să fie realmente în siguranță în școli.
În instituțiile de învățământ preuniversitar învață și lucrează aproape 4 milioane de români, copii și adulți. Siguranța lor nu este o joacă, ci o prioritate.
Dar ea nu mai poate fi abordată fără a ști exact situația din fiecare școală, fără a planifica investițiile în funcție de aceasta și fără a stabili clar cine este responsabil pentru fiecare aspect în parte.
Este o mare nevoie de informații complete despre infrastructura școlară. Politicile educaționale, evaluările, finanțarea și investițiile din sistem nu se mai pot baza pe date incomplete, incoerente sau, mai rău, absente. Este, din păcate, deja o obișnuință ca instituții publice distincte să raporteze cifre diferite pe aceleași subiecte în privința cărora nu ar trebui să avem dubii, ca de exemplu numărul de școli, de clădiri cu destinație școlară și multe altele.
O altă problemă este reprezentată de avizele sanitare și autorizațiile de securitate la incendiu. Din primele date de la Inspectoratul pentru Situații de Urgență, am constatat că puțin peste o treime din clădirile destinate procesului educațional au autorizație de securitate la incendiu. Asta deoarece cadrul legal o impune numai pentru clădirile construite sau la care s-au adus modificări după anul 1998, ca și cum în celelalte clădiri nu ar fi tot școală, nu ar fi tot copii.
Mai mult, avizul sanitar poate fi obținut printr-o banală declarație pe proprie răspundere, care s-a demonstrat, mai mult decât o dată, a fi neconformă cu realitatea.
Cred că rezolvarea acestor probleme, dar nu numai, necesită mai multă responsabilitate și corectitudine la toate nivelurile și o mai bună, o mult mai bună colaborare între autorități.
Nu uitați că istoria recentă ne-a demonstrat, încă o dată, tragediile pe care le generează lipsa cooperării constante între instituțiile statului. Condamn cu fermitate cazul revoltător de sclavagism de la Berevoiești și sper ca măsurile luate să trimită un mesaj clar că astfel de situații sunt inacceptabile și nu vor rămâne nepedepsite.
Revin însă la tema acestei întâlniri și vă invit să folosiți prilejul de astăzi pentru a pune bazele unei adevărate cooperări interinstituționale, care pleacă de la preocuparea autentică pentru rezolvarea problemelor existente și nu se rezumă doar la respectarea formală a legislației.
Am cerut încă de la începutul acestui an școlar un plan, pentru ca până la finele anului 2018, când celebrăm un centenar de Românie Modernă, să nu mai existe nicio școală fără autorizație. Suntem la sfârșitul anului școlar și cele două luni de vacanță trebuie să reprezinte intervalul în care acest plan este finalizat și se începe punerea în practică.
Vă mulțumesc pentru colaborarea de până acum şi sunt convins că putem face cu adevărat diferenţa pentru sistemul educațional românesc! Vă mulțumesc!


Domnule Ilie Năstase,Doamnă Ministru,Onorată audiență,
Ne-am reunit astăzi, la Palatul Cotroceni, pentru a vă recunoaște și onora performanțele și contribuția dumneavoastră de necontestat la prestigiul internațional pe care l-ați imprimat tenisului românesc, prin acordarea celei mai înalte distincții a statului român, Ordinul Național „Steaua României” în grad de Comandor. Vă mulțumesc, în numele României și al meu personal, pentru că ați servit cu dedicație reputația sportului românesc peste hotare.
Tot astăzi, sărbătoriți împlinirea frumoasei vârste de 70 de ani. Chiar și pentru un Președinte, o astfel de coincidență, de festivitate, este o ocazie rară. Țin din toată inima să vă urez „La mulți ani, multă sănătate!” și vă doresc să rămâneți în continuare la fel de activ și să insuflați determinare tinerilor sportivi!
Predestinare sau nu, tot pe data de 19 iulie, cu 24 de ani înainte de a vă naște, a avut loc primul meci al echipei de tenis a României într-o Cupă Davis.
Ați fost născut, domnule Ilie Năstase, să oferiți tuturor iubitorilor de sport mai mult decât performanță, ați fost un fenomen al naturii umane pe terenul de tenis.
În sportul pe care l-ați practicat cu atâta pasiune, devenind unul dintre cei mai importanți jucători de tenis la nivel mondial, ați oferit spectacolul total. Celebrele competiții US Open și Roland Garros vă păstrează în clubul select al celor care le-au câștigat.
Pentru generația mea, ați fost un sportiv de vis. Deși nu aveam la dispoziție mijloacele media de astăzi, când juca Ilie, era sărbătoare: ne adunam cu toții în fața unui televizor ori deschideam aparatele de radio pentru a admira și asculta spectacolul pe care îl creați pe teren.
Atunci, uitam cu desăvârșire de toate nedreptățile acelor ani și mulți visam să ajungem ca dumneavoastră. Ați fost cu siguranță idolul unei generații.
În țară sau în străinătate, lumea vă cunoaște și vă recunoaște ca un simbol al tenisului și un simbol al României. Fără dumneavoastră, tenisul nu ar fi ceea ce este astăzi.
Veți rămâne pentru totdeauna un reper pentru sportul românesc și îmi doresc ca performanțele dumneavoastră să constituie un imbold pentru tinerele generații de sportivi.
În încheiere, vă felicit încă o dată pentru acest însemn de prețuire pe care vi l-am acordat în numele Statului Român și vă doresc multă sănătate! La mulți ani!


Dragi sportivi și antrenori, membri ai Echipei Olimpice,Doamnă Ministru,Domnule Președinte al Comitetului Olimpic și Sportiv Român,Preasfinția Voastră,Doamnelor și domnilor,
Bine ați venit la Palatul Cotroceni, în această seară superbă și în această atmosferă foarte specială! Sunt bucuros că am ocazia să întâlnesc membrii echipei olimpice şi vă mulţumesc pentru prezenţă!
Mulțumesc reprezentanților Comitetului Olimpic, ai federațiilor sportive şi tuturor celor prezenţi aici pentru a susține echipa noastră, care urmează să plece la cea mai importantă competiție, Jocurile Olimpice de Vară de la Rio.
Mă adresez antrenorilor, familiilor şi prietenilor dumneavoastră, cărora le mulţumesc pentru că v-au oferit dragoste, grijă şi susținere necondiționată şi pentru că v-au cultivat talentul. Aceste gesturi sunt foarte importante pentru ca dumneavoastră să vă trăiți pasiunea pentru sport.
Nu pot să nu remarc că prezenţa dumneavoastră la Palatul Cotroceni aduce un suflu nou și o energie aparte.
Fiecare, prin sportul pe care îl practicați, inspirați oameni şi generaţii, sunteți un model de determinare şi excelenţă prin muncă. Sunteți tineri excepţionali, care au făcut multe sacrificii pentru a ajunge astăzi aici.
Noi, cei care vă admirăm, nu uităm că un astfel de succes s-a clădit cu lacrimi, cu limite fizice şi psihice depăşite, cu sacrificarea timpului petrecut cu familia sau prietenii. Iar momentul de pe podium îl împărtășiți întotdeauna cu noi, cei care vă privim și așteptăm aceste bucurii de la dumneavoastră. Aţi dăruit și veți dărui românilor satisfacție şi emoție, lucruri foarte greu de atins.
Vreau să știți că aveți în mine cel mai mare susținător, vreau să nu simțiți niciun fel de presiune, ci să mergeți la Rio cu inima deschisă. Să vă concentrați să dați ce este mai bun în dumneavoastră.
Vreau să știți că întreaga ţară vă este alături şi vă susține. Sunteți cei mai buni, iar eu vă încurajez să arătați asta. Este simplu: fiți voi înșivă, trăiți-vă visul la Rio și nu uitați niciun moment că milioane de români vă susțin de acasă!
Doamnelor și domnilor,
Sportul românesc are în palmares sute de medalii olimpice de aur, argint și bronz. Sper că și ediţia din acest an va rămâne atât pentru voi, cât şi pentru istoria sportului românesc o experiență memorabilă. Îndrăzniți să scrieți istorie! Sunteți cei care au înţeles pe deplin că cel mai important aspect al sportului competițional este munca neîntreruptă.
Sportul face parte din identitatea națiunii noastre, clădită cu ajutorul rezultatelor obţinute de-a lungul timpului de numeroşi sportivi.
Știm cu toții că România s-a clasat deseori, atunci când s-au numărat medaliile la final, pe podiumurile olimpice, peste state mult mai mari ca populație, suprafață, putere economică. Asta arată că talentul și munca sportivilor români este superioară investiției pe care o facem, ca societate, în sport.
În schimb, dumneavoastră sunteți cei care oferiți, prin cariera pe care v-ați asumat-o, un mod de a ne însănătoși ca societate. Sportul are la bază lucrul în echipă, fie că vorbim de co-echipier sau de antrenor. Sportul reprezintă antidotul multor probleme sociale, contribuie la un stil de viață sănătos, la o dezvoltare armonioasă atât fizică, cât şi psihică şi promovează o cultură bazată pe respect, toleranţă, corectitudine şi perseverenţă. Sportul apropie oameni şi celebrează competiţia în cel mai frumos şi paşnic mod.
Sigur că în ultimele trei decenii numărul de medalii la olimpiade a scăzut. Aici trebuie să ținem cont de multe cauze, iar societatea românească are nevoie de o nouă viziune asupra sportului. Nu există societate puternică și prosperă fără sport de performanță.
De aceea, îmi doresc ca proiectul meu, „România educată”, să contribuie din plin la introducerea spiritului sportiv în sistemul de învățământ la toate nivelurile.
Extinderea programelor sportive în școli este o urgență, dacă vrem să fim cu adevărat competitivi între statele lumii și, mai ales, dacă ținem să avem o națiune de oameni sănătoși.
Dragi sportivi,
Viitorul sportului românesc depinde de voi. În aproximativ două săptămâni se va da startul competiției de la Rio şi tot ce pot să vă spun, în numele tuturor românilor, este să nu uitați că vă bucurați de tot respectul şi de toată aprecierea noastră. Vreau să știți că această calificare reprezintă deja un pas important și, în același timp, ne dorim să reveniți acasă cu cât mai multe medalii.
La întoarcere vreau să ne revedem, și vă invit încă de pe acum la Palatul Cotroceni.
Vă mulțumesc pentru tot ce faceţi pentru România! Vă doresc curaj şi mult, mult succes!  
Hai, România!


Domnilor miniștri,Dragi organizatori,Stimați invitați,Doamnelor și domnilor,
Pentru început, doresc să-i felicit pe organizatorii acestui eveniment - Biroul pentru România al Organizației Mondiale a Sănătății. Inițiativa unui dialog asupra politicilor de sănătate și mediu, care aduce la un loc experți din țară și din străinătate, reprezentanți ai autorităților publice cu atribuții în mai multe domenii, este mai mult decât binevenită.
Cred că pentru publicul larg, dar nu numai, ar trebui să răspundem la mai multe întrebări legate de acest eveniment. De ce abordăm acest subiect - politici de sănătate și de mediu, de ce acum și de ce aici, în acest cadru?
În primul rând, dacă vrem o populație cu o mai bună stare de sănătate, dacă vrem mai multă siguranță în materie de sănătate publică și dacă vrem o societate prosperă, răspunsul este unul singur: sănătatea în toate politicile.
Acest lucru presupune o abordare integrată și interdisciplinară, care nu mai privește doar sănătatea individului și a populației, ci și pe cea a ecosistemului. Sănătatea individului nu poate fi separată astăzi de sănătatea mediului.
Exemplele recente sunt sugestive. De la infecțiile cu virusul Zika până la bolile provocate de alimente necontrolate, ne confruntăm cu tot mai multe amenințări la adresa sănătății publice.
De ce acum? Pentru că, sub presiunea a numeroși factori care afectează sănătatea oamenilor și mediului, nu mai este timp de pierdut. Cred că este momentul să acționăm acum, printr-o asemenea abordare integrată, pentru a anticipa provocările viitorului, inclusiv cele legate de evoluția demografică.
În fine, mă bucur că acest dialog are loc la Palatul Cotroceni. Ca Președinte, am asumat prevenția, educația pentru sănătate și principiul sănătății în toate politicile ca direcții principale în viziunea mea.
Cred că ne leagă așadar o abordare comună și dorința de a găsi soluții integrate.
Cu cât mai mult aducem în atenția oamenilor această abordare și vorbim despre ea cu determinare și curaj, cu atât avem mai multe șanse ca ea să devină realitate și să lăsăm generațiilor următoare mai multe răspunsuri și nu mai multe probleme de rezolvat.
Vă mulțumesc și vă doresc succes!


Stimată doamnă Arnăuţoiu,Preacucernice părinte Tomaziu,Stimate domnule Ciurică,Onorată audiență,
Vă felicit pentru această distincţie, care răsplătește curajul de necontestat de care aţi dat dovadă împotrivindu-vă regimului comunist! Se spune că «rezistenţe mari şi piedici mari se opun în lumea asta numai unei voinţe mari».
Sunteţi un monument de jertfă şi suferinţă, un simbol în viaţă al opoziţiei faţă de regimul totalitar, drept pentru care vă asigur de preţuirea mea şi a generaţiilor de astăzi. Vă rog să acceptați aceste decorații ca o modestă recunoaștere a suferințelor pe care le-ați îndurat.
Deşi înfăţişaţi trei destine diferite, vă caracterizează, din nefericire, un numitor comun: acela că aţi avut de îndurat de pe urma actelor dumneavoastră exemplare.
V-aţi sacrificat întreaga familie, întreaga viaţă. Cu toate acestea, autorităţile comuniste nu au reuşit să suprime demnitatea şi credinţa dumneavoastră în libertate. Avem datoria să transmitem aceste valori generaţiilor de astăzi şi celor care vin. Numai astfel putem evita, pe viitor, tendinţele autoritare ori totalitare.
În prima zi ca Președinte al României, am decorat un fost deținut politic. Așa am ales să-mi încep mandatul, pentru că mi-am propus atunci şi am promis că voi onora toate valorile din societatea românească. Iar foştii deţinuţi politic sunt un exemplu de altruism şi tenacitate. Aţi fost persecutaţi de Securitate şi supuşi unui regim inuman de detenţie, dar aţi continuat să luptaţi şi să credeţi cu tărie în adevăr şi libertate.
Doamnelor şi domnilor,
Este o onoare să decorez, astăzi, trei persoane cu vârste cuprinse între 85 şi 100 ani, dar care îşi poartă anii cu atâta nobleţe şi seninătate.
Aţi parcurs aproape un secol de istorie, aţi suferit sub un regim totalitar şi iată că acum, după zeci de ani, eforturile şi suferinţele dumneavoastră sunt recunoscute.
Daţi-mi voie să vă felicit încă o dată pentru această distincţie şi să vă asigur că voi face în continuare tot ce îmi stă în putere ca memoria celor care au luptat împotriva regimului comunist să fie onorată şi cultivată, atât de către membrii societăţii româneşti, cât şi de către o instituţie serioasă: un Muzeu al comunismului, proiect care va prinde contur cât de curând.
Numele dumneavoastră, precum şi al tuturor celor care s-au sacrificat pentru generaţiile de astăzi, nu trebuie date uitării. Ele reprezintă un exemplu de luptă contra nedreptăţilor şi tiraniei.
Vă felicit și vă mulţumesc!


Am participat la Exerciţiul Multinaţional „SABER GUARDIAN 2016”, exercițiu anual care face parte din Iniţiativa SUA de Reasigurare Europeană, reflectând decizia Statelor Unite şi, implicit, a Alianței Nord - Atlantice, de a asigura apărarea comună a membrilor săi, pacea şi stabilitatea în regiune.
Mulţumesc Armatei României şi Comandamentului forţelor armate ale Statelor Unite din Europa, cei doi co-organizatori ai acestui exerciţiu, pentru modul în care au planificat, organizat şi condus desfăşurarea acestuia, precum şi reprezentanţilor celor nouă ţări Aliate şi partenere participante.
Este primul exerciţiu major găzduit de România după Summitul NATO de la Varșovia, care prefigurează un program foarte intens deja pentru anul 2017.
Pentru România, Parteneriatul Strategic cu Statele Unite ale Americii și apartenența la NATO reprezintă piloni ai politicii externe și de securitate, iar exercițiul de astăzi este una din expresiile practice ale angajamentului nostru de a fi un partener credibil și de a contribui la construcția de securitate din regiune. Avem astfel oportunitatea de a creşte interoperabilitatea acţiunilor în cadru întrunit şi multinaţional, în facilităţile de instruire puse la dispoziţie de România.
Acest exercițiu este, de asemenea, o expresie a consolidării relațiilor dintre statele membre NATO şi ţările partenere şi o punere în practică a uneia dintre misiunile fundamentale ale NATO, securitatea prin cooperare.
Punerea la dispoziţia Alianţei a unui comandament de nivel divizie, în vederea consolidării structurii de forţe a NATO în flancul estic, reprezintă primul pas în atingerea obiectivelor strategice, legate atât de securitatea națională, cât și de cea euro-atlantică, în condiţiile în care acest comandament a fost confirmat recent la nivelul capacităţii operaţionale iniţiale.
Exerciţiul permite, pentru prima oară, ca Unitatea de Integrare a Forţelor NATO, acel NFIU, şi Comandamentul Diviziei Multinaţionale de Sud - Est să lucreze practic în teren, într-un mediu multinaţional. Cele două structuri NATO au rolul de a facilita dislocarea rapidă a forţelor aliate în regiune, planificarea, conducerea şi coordonarea forţelor Aliate prin exerciţii complexe.
Ne dorim ca, în aplicarea deciziilor adoptate la Varşovia, România să găzduiască exerciţii cel puţin la fel de complexe, în cadrul Iniţiativei de Instruire Intensificată, cu participarea statelor membre ale Alianţei şi a statelor partenere.
Exercițiul de astăzi este parte a efortului NATO de a proiecta stabilitate în vecinătatea estică şi sudică a Alianţei, inclusiv prin sprijinirea partenerilor în dezvoltarea capabilităţilor de gestionare a crizelor şi a rezilienţei naţionale.
Pe lângă celelalte obiective, acest tip de exerciţii ne permite și să evaluăm nivelul de dotare şi calitatea echipamentelor militare ale Armatei României, precum şi măsura în care acestea corespund nivelului de ambiţie asumat.
Sunt convins că forţele participante vor valorifica la maximum şansa de a se instrui integrat într-un mediu multinaţional, iar exercițiul va constitui o nouă experienţă benefică pentru cei implicați și va crește eficiența forțelor Aliate în regiune.
Urez mult succes tuturor militarilor care au venit pentru acest exercițiu, doresc mult succes unității NFIU și comandamentului de divizie, și felicit încă o dată pe toți cei care au venit și s-au implicat în acest exercițiu. Deja, din primele discuții cu comandanții militari, am reușit să creionăm direcția unei aplicații mult mai mari pentru anul viitor. Toate acestea arată că România nu este doar participant, ci, în foarte multe situații, poate să își asume organizarea, coordonarea și conducerea unor exerciții foarte complexe. Îi felicit pe toți. Mulțumesc!


Domnule Președinte al Alianței Naționale a Organizațiilor Studențești din România, Dragi studenți, Domnule Ministru,Domnule Rector,Domnule Președinte al Consiliului Național al Rectorilor, Onorați reprezentanți ai autorităților locale,Stimați invitați,Doamnelor și domnilor,
Vă mulțumesc în primul rând pentru invitația de a participa astăzi la deschiderea Forumului Organizațiilor Studențești din România. Apreciez faptul că sunt aici atât de mulți tineri care, în plină vară, au găsit timpul și resursele necesare pentru a se implica în viața societății. Misiunea asumată de voi, ca reprezentanți ai studenților, cu toate responsabilitățile și eforturile pe care le presupune, este esențială într-o societate deschisă și participativă.
Implicarea studenților nu doar ca beneficiari, ci mai ales ca parteneri în elaborarea politicilor publice din educație, este, cred eu, esențială dacă ne dorim un sistem mai performant și mai activ. Tocmai de aceea mă bucur să văd împreună aici, alături de studenți, și reprezentanți ai mediului universitar și ai executivului.
Este ușor să identificăm problemele din sistemul nostru de educație. Mulți le cunosc din interior, iar unele sunt foarte evidente, se văd cu ochiul liber, cum se spune. Diferența o va face însă atitudinea noastră, voința de a le rezolva, curajul de a asuma responsabilități și lucrul împreună pe termen lung al tuturor - comunitatea școlară, mediul academic, experți, decidenți și autorități.
Aceasta este abordarea pe care am propus-o pentru proiectul România Educată și mă bucur că aud de la dumneavoastră abordări realiste, propuneri și soluții.
Am ascultat cu atenție temele ridicate de dumneavoastră și vă cunosc preocupările. Sunt și ale mele.
Dați-mi voie, așadar, să mă refer la trei chestiuni concrete: finanțarea, calitatea procesului educațional și responsabilitatea instituțiilor de învățământ superior.
Faptul că educația și cercetarea din România au fost subfinanțate în mod constant și supuse unei așa-numite «reformite cronice» știm cu toții. Totuși, creșterea finanțării, în sine, nu va rezolva problemele. Susțin deci alocarea unui procent mai mare din PIB pentru educație și cercetare, concomitent cu asumarea unui plan clar de investiții și priorități pe termen lung, respectat de toți cei responsabili.
În plus, pentru a garanta susținerea unui astfel de demers, este nevoie ca sistemul educațional și cel de cercetare să demonstreze valoarea pentru societate, prin transparență, evaluare reală a progresului și a performanței.
O a doua remarcă se referă la calitatea procesului educațional din universitățile românești. Iar aici am în vedere învățământul centrat pe student, atractivitatea profesiei didactice și calitatea procesului de predare.
Există, din păcate, programe de licență și masterat în cadrul cărora profesorii încă dictează după capitole din cărți, în loc să stimuleze creativitatea studenților și spiritul critic. Nu pierdem potențial doar prin abandon școlar sau nepromovarea evaluării naționale sau a Bacalaureatului, ci și prin lipsa accesului la programe de învățământ superior de calitate, care să dea studenților capacitatea de a-și genera propria formare pe tot parcursul vieții.
Numărul studenților din România continuă să scadă, din motive care țin de demografie, dar și de capacitatea universităților de a atrage potențiali studenți valoroși din medii socio-economice defavorizate sau din afara țării, prin strategii de internaționalizare a învățământului superior. Este nevoie ca universitățile să își definească mai bine misiunea și contextul economico-social căruia îi răspund. De aceea, cred că realizarea unei clasificări a universităților care să oglindească diversitatea firească a misiunilor asumate ar trebui să stea la baza oricărei reforme viitoare.
Un învățământ de calitate reprezintă cheia pentru o Românie competitivă, o Românie care oferă cetățenilor săi oportunități reale în propria țară, exportând inovație. Avem datoria de a găsi soluții pentru a le oferi tuturor, prin educație, șansa la un viitor mai bun. Lipsa banilor nu ar trebui să mai reprezinte automat și lipsa șanselor de acces și de finalizare a studiilor în învățământul superior. Costul lipsei de investiție în educația de calitate este mult mai mare decât poate România să își permită.
Doamnelor și domnilor,
Una dintre valorile unui învățământ modern este autonomia universitară. Ea înseamnă, de fapt, încredere în instituțiile de învățământ superior, dar și o responsabilitate crescută a acestora - faţă de formarea academică, faţă de contribuţia la cercetarea ştiinţifică şi faţă de societate în ansamblu. Cred în necesitatea unei noi abordări a guvernanţei academice, în deschiderea universităţilor către societate şi asumarea aşa-numitei «a treia misiuni».
Universitățile au o importantă responsabilitate socială. Ele trebuie să reprezinte cu adevărat modele de transparență și integritate, devenind repere pentru alte instituții și, în același timp, făuritori de destine pentru tinerii care le trec pragul.
Presa a titrat zilele acestea despre verdictele de plagiat în cazul anumitor doctorate. Ele sunt doar vârful icebergului atunci când vorbim despre etica și integritatea academică. Este un prim pas, dar, în mod cert, nu trebuie, nu poate să fie unicul. Lucrările de licență, tezele de masterat, dar și lucrările din timpul anilor de studiu ar trebui, la rândul lor, să respecte o serie de norme clare, aplicate în mod consecvent în practica din mediul universitar. Astfel, am putea preveni «cultura plagiatului» încă din primii ani. Vă asigur de întregul meu sprijin în a readuce corectitudinea și valoarea în mediul academic, sub toate aspectele sale.
Mă bucur că va fi realizată pentru prima oară o evaluare a școlilor doctorale, deși recunosc că nu înțeleg exact de ce a trebuit să așteptăm cinci ani de la promulgarea Legii educației pentru a demara acest proces.
Am speranța că Ministerul Educației va reuși să găsească cele mai bune instrumente pentru a asigura corectitudinea și calitatea acestui proces. Este în interesul nostru, al tuturor, ca sistemul de învățământ superior românesc să fie deasupra oricăror îndoieli privind calitatea și integritatea sa.
Dragi studenți,
Vă felicit pentru implicarea voastră de până acum în proiectul România Educată. Cele șase dezbateri organizate de voi au oferit un conţinut valoros pentru demersul de construire a viziunii și obiectivelor de țară privind educația și cercetarea din România. Sper că implicarea voastră va continua și în etapele următoare. De-a lungul timpului, voi, studenții, ați reprezentat unul dintre principalii vectori de schimbare și sunt convins că vă veți asuma acest rol și în viitor. Vă mulțumesc!


Doamnelor și domnilor miniștri,Domnule Șef al Statului Major General,Domnule Șef al Statului Major al Forțelor Navale,Doamnelor și domnilor marinari militari,Domnilor militari polițiști de frontieră maritimă și fluvială,Domnilor marinari ai companiilor de navigație civilă,Domnilor constructori navali,Domnilor lucrători portuari,Onorată asistență,Dragi români,
Sunt onorat să fiu alături de dumneavoastră la această mare sărbătoare, în care celebrăm „Ziua Marinei Române” şi „Adormirea Maicii Domnului”. Am venit la Constanţa știind că particip nu la o simplă ceremonie, ci la un moment simbolic într-un loc simbolic. Este o sărbătoare de suflet nu doar pentru cei care poartă pavilionul tricolor pe mările și oceanele lumii, ci pentru noi toți, care împărtășim aceleași tradiții, valori și repere.
Doamnelor și domnilor,
Istoria noastră și a acestei regiuni este legată nu de puţine ori de Marea Neagră. Prin particularitățile sale, ca punte între Europa și Asia, ca punct în care converg influențe culturale, interese economice și mize strategice, Marea Neagră a fost de-a lungul timpului, în multe momente istorice, o zonă fierbinte.
Anexarea Crimeii în 2014 de către Federația Rusă, cu încălcarea dreptului internațional, a marcat deteriorarea situației de securitate. I s-au adăugat alte provocări și evoluții strategice și militare care fac din această regiune din nou una fierbinte.
Ce se întâmplă în prezent la Marea Neagră nu mai este o chestiune locală și nu privește doar un echilibru regional. Evoluțiile din această zonă au efecte dincolo de granițele ei, au implicații asupra securității euro-atlantice, iar Marea Neagră este un punct cu greutate strategică.
Poziția României și opțiunile sale majore de securitate sunt cu atât mai mult decisive acum.
Atunci când am vorbit în Strategia Națională de Apărare despre o Românie puternică în Europa și în lume am avut în vedere inclusiv modul în care se definește și profilează țara noastră în această regiune complicată și în noua realitate geopolitică.
Ca parte a regiunii Mării Negre, România este în prezent un pilon de stabilitate, democrație şi securitate. Sunt avantaje reale şi trebuie să avem capacitatea de a le folosi pentru a ne consolida poziţia de membru NATO, de partener strategic credibil, în special în contextul global actual.
Dacă vom avea înţelepciunea, viziunea şi maturitatea politică de a construi un profil al unei Românii puternice, ţara noastră are nu numai potenţialul, ci şi toate şansele de a deveni un actor regional relevant.
Energiile noastre comune pot fi cel mai bine valorificate dacă sunt puse în slujba unui obiectiv, care să ne unească, un nou proiect de ţară. O astfel de viziune integratoare pentru România, pe care o putem contura prin consens, va avea nevoie de efortul și implicarea tuturor pentru a deveni realitate.
De aceea, mă bucur să vă văd aici, în număr atât de mare şi să simt puterea ataşamentului dumneavoastră pentru România, în acest moment festiv.
Doamnelor şi domnilor,
La Summitul NATO de la Varșovia, din luna iulie, s-a afirmat importanța strategică a Mării Negre pentru Alianță, similară celei a Mării Baltice și a Atlanticului de Nord.
Pentru prima dată, a fost adoptat un document aliat care prevede evaluarea politico-militară cu regularitate a mediului de securitate în această regiune.
La aceste decizii strategice cu relevanță majoră pentru securitatea României, se adaugă un pachet complex de măsuri de apărare în domeniile terestru, aerian și maritim, precum și o serie de opțiuni pe dimensiunile aeriană și navală pentru o prezență NATO în regiunea Mării Negre.
Alianța va continua să sprijine eforturile României și ale celorlalte țări riverane Mării Negre.
Prin noua postură consolidată de descurajare și apărare a NATO, teritoriul statelor membre este protejat împotriva oricăror amenințări, inclusiv la adresa liniilor de comunicații navale și a căilor maritime.
Ca Aliat activ implicat în demersurile și acțiunile NATO, România va urmări, în continuare, consolidarea securității și apărării pe dimensiunea maritimă. În anul 2017 vom continua exercițiile și activitățile de pregătire, la un nivel superior de complexitate, împreună cu Aliații și cu partenerii din regiunea Mării Negre. Este un obiectiv pe care l-am asumat și care a fost agreat la summitul de la Varșovia. Pentru a-și îndeplini misiunile, Forțele Navale Române au nevoie cu prioritate de dotări corespunzătoare și de creșterea nivelului de interoperabilitate.
Doamnelor și domnilor,
Sărbătoarea de azi vă este dedicată dumneavoastră, celor care slujesc cu cinste și onoare tradițiile și crezul marinei militare și civile. A fi marinar înseamnă pregătire continuă, eforturi și responsabilitate.
În numele meu și al statului român, adresez cele mai sincere și călduroase mulțumiri marinarilor militari și civili, lucrătorilor portuari și constructorilor de nave. Prin curajul, dăruirea și profesionalismul dumneavoastră, faceți cinste României!
Felicit marinarii din Forțele Navale și Garda de Coastă pentru profesionalismul dovedit în activitatea de zi cu zi, precum și în cadrul misiunilor internaționale și a exercițiilor desfășurate împreună cu partenerii și aliații NATO.
În același timp, un gând de sinceră și profundă recunoștință se îndreaptă astăzi către cei care și-au pus viața în pericol, îndeplinind cu credință misiunile primite.
Fie ca protectoarea marinarilor români, Sfânta Fecioară Maria, să vă însoțească și să vă ocrotească, oriunde veți fi! La mulți ani și bun cart înainte!


Onorați veterani de război și veterani ai teatrelor de operații, Domnule Prim-ministru, Domnule fost Președinte al României Iliescu, Distinși reprezentanți ai puterii legislative și judecătorești, Preafericirea Voastră, Înaltpreasființiile Voastre, Preasfințiile Voastre, Domnule Mare Rabin, Excelențele voastre doamnelor și domnilor ambasadori și membri ai corpului diplomatic, Domnilor generali și ofițeri ai Armatei Române, Doamnelor și domnilor,
S-au împlinit 100 de ani de la intrarea României în Marele Război. Este un moment de referință pentru istoria noastră, care a făcut posibilă Marea Unire și a marcat destinul european al României.
În vara anului 1916, angajarea României în Marele Război alături de Antantă a fost susținută de mulți dintre liderii politici ai vremii, de oameni de cultură și de milioane de români. Au urmat ani teribili de război, bătălii și jertfe, momente de cumpănă și de sacrificiu.
În numele Statului Român, în fața Monumentului Eroului Necunoscut și a Memorialului Eroilor Neamului, îmi plec fruntea în memoria celor 800.000 de victime ale Marelui Război, deopotrivă militari și civili. Nu-i vom uita niciodată!
Onorăm astăzi curajul și determinarea Regelui Ferdinand, rămas în memoria naţională drept Întregitorul, dar şi contribuția Reginei Maria, care, prin stăruință și diplomație, a jucat un rol important în recunoașterea internațională a victoriei în Marele Război și a Marii Uniri.
Un gând de profundă recunoștință se îndreaptă către cei care, prin demnitățile și responsabilitățile civile și militare pe care le-au avut în momentele cruciale ale verii lui 1916 și mai apoi pe întreg parcursul războiului, au servit cu devotament interesul națiunii române.
La un secol de la Primul Război Mondial, vă chem să îi pomenim pe toți cei căzuți în luptă și se odihnesc în pământul țării noastre, indiferent de steagul sub care au luptat şi de limba în care au jurat credință acestuia. Fie-le țărâna ușoară!
Doamnelor și domnilor,
Dincolo de momentul istoric pe care îl marcăm, astăzi este cel mai potrivit prilej pentru a înţelege cum un act de viziune, de responsabilitate și de curaj politic a reprezentat un pas fundamental pentru dezvoltarea și modernizarea țării.
Marea Unire a fost o continuare firească a obiectivelor naționale majore ale secolului XIX, care au pornit de la asumarea valorilor mișcării pașoptiste și unirea dintre Principate.
Prin participarea la Primul Război Mondial, România dovedea apartenența deplină la spațiul european și angrenarea ei definitivă în procesele politice ale secolului XX ce aveau să ne contureze destinul.
Deciziile și evoluțiile politice și militare din spațiul românesc nu mai puteau fi separate de ceea ce se petrecea în restul Europei. Istoria secolului trecut a întărit această realitate.
Primul Război Mondial a fost, așadar, nu doar un moment de cotitură în istoria Europei și a lumii, ci și o piatră de hotar pentru România.
Trecutul pe care îl evocăm și jertfele pe care le cinstim sunt prin urmare nu doar subiecte de comemorare, ci și exemple puternice care ne angajează la responsabilitate pentru prezentul și viitorul națiunii noastre.
Mesajul transmis fiecărei generații de evenimentele dramatice de acum un secol este, înainte de toate, cel de angajament în construirea unei Românii puternice şi demne.
Doamnelor și domnilor,
Comemorările Marelui Război ridică, din perspectiva experienței istorice, întrebări fundamentale pentru prezentul și viitorul Europei în ansamblu. Se cuvine să reflectăm la moștenirea primită de noi, europenii de astăzi, de la cei care s-au sacrificat în Marele Război, dar și la proiectele în care se regăsesc valorile și speranțele generației acestora și ale urmașilor lor.
România întregită la sfârșitul Primului Război Mondial este proiectul marilor oameni de stat care i-au construit modernitatea în a doua jumătate a secolului XIX și în prima parte a secolului XX.
După o perioadă sumbră de jumătate de secol, începând cu 1989 și mai ales după 2007, valorile și procesele occidental-europene au devenit fundamentele pe care ne gândim viitorul.
România a avut în cultura politică occidentală modelul unei democrații consolidate și al unui stat de drept funcțional.
În regiunea din care a început în 1914 Primul Război Mondial, România are acum contribuții importante în asigurarea păcii și securității, în promovarea democrației, în fructificarea diversității culturale, a dialogului interetnic și interconfesional.
Într-o perioadă în care Uniunea Europeană este privită de unii cu scepticism, iar valorile sale sunt puse uneori la îndoială sub tentația populismului, radicalismului sau demagogiei, comemorarea Marelui Război aduce cel mai puternic argument în favoarea proiectului european.
Acesta ne-a oferit mai mult de 70 de ani de pace.
Nu întâmplător, Uniunea Europeană s-a născut chiar în locul tranșeelor de acum un secol. Ea este cel mai amplu proiect politic și cultural de înțelegere și dialog între europeni, ca alternativă la ură și dezbinare, un angajament de solidaritate, unitate și coerență în fața problemelor externe și interne cu care se confruntă.
Consolidarea Uniunii Europene este însă un proces continuu şi depinde de capacitatea fiecărei generaţii de a contribui cu o viziune care să susţină această construcţie comună.
Doamnelor şi domnilor,
Acum este mai potrivit ca oricând să ne angajăm la întărirea edificiului european printr-un modern și consistent proiect de țară.
Este un efort pe care, la fel ca în urmă cu 100 de ani, avem datoria să ni-l asumăm cu toţii: politicieni, oameni de știință și cultură, milioane de români.
Ca legatari ai generației de la 1916 și la un secol de la sacrificiul ei, este responsabilitatea noastră să facem ca acest proiect să adauge forță, substanță și unitate Europei și să pună bazele unei dezvoltări pe termen lung a României. Vă mulțumesc!


Domnule ambasador,Onorată asistenţă,
Doresc să mulţumesc ambasadorului Vershbow pentru întreaga sa activitate ca Adjunct al Secretarului General al NATO şi pentru contribuţia sa directă şi importantă la îndeplinirea obiectivelor Alianţei.
Mandatul său a avut loc într-o perioadă extrem de dinamică şi într-un context de securitate foarte complex, marcat de o lipsă de predictibilitate accentuată, în care Alianța Nord-Atlantică a fost nevoită să gestioneze simultan o serie întreagă de provocări şi ameninţări serioase, deopotrivă în vecinătatea sa estică și în cea sudică.
Într-un astfel de context, experienţa şi expertiza deosebite ale ambasadorului Vershbow s-au dovedit extrem de preţioase pentru Alianţă.
Doresc să salut în mod special implicarea sa activă în facilitarea consensului la nivel aliat cu privire la o serie de subiecte importante şi complexe.
Unitatea şi solidaritatea membrilor NATO sunt cele mai importante atuuri ale Alianţei, iar Adjunctul Secretarului General a jucat un rol extrem de util şi de apreciat în acest sens.
Toate acestea se adaugă la gestionarea directă a numeroase dosare foarte importante, în calitatea sa de reprezentant special pentru Smart Defence, pentru Iniţiativa Defence Capacity Building sau în domenii precum reforma informaţiilor la nivelul NATO.
În raport cu aceste teme, ambasadorul Vershbow a fost un deschizător de drumuri, implicându-se direct şi eficient, astfel încât NATO a putut să îşi asume un rol nu numai ambiţios, dar şi credibil şi, mai ales, eficace în gestionarea ameninţărilor actuale.
Experienţa sa deosebită şi înţelegerea profundă a evoluţiilor din vecinătatea estică a Alianţei au fost determinante în definirea măsurilor de consolidare a flancului estic al NATO. La fel de apreciată a fost şi implicarea sa activă în consolidarea sprijinului Alianţei pentru ţările partenere şi în aprofundarea dialogului cu acestea.
Nu în ultimul rând, doresc să îi mulţumesc ambasadorului Vershbow pentru că a fost un prieten adevărat al României, care ne-a înţeles preocupările şi ne-a sprijinit în promovarea obiectivelor noastre la nivel aliat.
Pentru toate acestea şi în semn de înaltă apreciere a sprijinului constant acordat României, pentru viziunea pusă în dezvoltarea şi realizarea securităţii euro-atlantice, am decis conferirea acestui înalt Ordin Naţional domnului ambasador Vershbow.
Contăm în continuare pe sprijinul domniei sale şi îi urez succes în îndeplinirea tuturor proiectelor sale personale şi profesionale în viitor. Vă mulţumesc!


Domnule Ministru,Doamnă Ministru-delegat,Domnule Preşedinte al Institutului Cultural Român, Doamnelor şi domnilor ambasadori şi însărcinaţi cu afaceri,Doamnelor şi domnilor consuli generali,
Doamnelor şi domnilor directori ai institutelor culturale române,Doamnelor și domnilor,
Este a doua noastră întâlnire în acest format, al Reuniunii Anuale a Diplomaţiei Române. Este un moment important de reflecţie, evaluare strategică şi, mai ales, proiecţie spre viitor.
În anul diplomatic care a trecut, România a continuat pe drumul corect – acela al respectării angajamentelor sale, al unei politici externe care răspunde intereselor și așteptărilor cetățenilor.
Faptul că România este astăzi o țară sigură și predictibilă, într-o regiune nesigură și imprevizibilă, este o realitate tot mai evidentă.
Ne revedem după un an complicat în relaţiile internaţionale, care a adus o dinamică fără precedent a schimbărilor în regiunea noastră, în Europa și pretutindeni.
Astfel, centura de instabilitate din vecinătatea României – adică vecinătatea estică şi sudică a Uniunii Europene şi a NATO – continuă să afecteze securitatea regională şi europeană.
În Est, se menţine, chiar cu tendinţe de amplificare, dezechilibrul de securitate în zona Mării Negre, ca urmare a «îngheţării» implementării Acordurilor de la Minsk, a intensificării periodice a ostilităţilor în estul Ucrainei, a menţinerii ocupării ilegale a Crimeii, cu continuarea militarizării acesteia, a provocărilor legate de peninsulă.
La acestea se adaugă consolidarea forțelor armate ale Rusiei la frontiera sa vestică, încercările de impunere a unor zone de excludere a accesului în Marea Neagră şi utilizarea Mării Negre ca platformă de proiectare a forţei militare în estul Mediteranei.
În Transnistria se intensifică, fără justificare, exerciţiile militare cu participarea forţelor ruse, fără să vedem progrese pe fondul reglementării dosarului transnistrean. Aceasta, în contextul în care Republica Moldova se îndreaptă în această toamnă spre primele alegeri directe, după mult timp, pentru funcţia de Preşedinte.
Lovitura de stat eşuată din Turcia, partenerul nostru strategic, pe care am condamnat-o cu fermitate, adaugă, prin proiecţiile sale, complexitate întregului peisaj securitar din regiunea Mării Negre, şi nu numai.
Din Sud, continuă să vină riscuri şi ameninţări.
Fenomenul migraţionist rămâne o problemă complexă, încă nerezolvată, pentru Uniunea Europeană, chiar dacă Acordul Uniunea Europeană - Turcia a calmat, până acum, fluxul spre vestul Europei.
«Ruta balcanică», cum este numită, produce în continuare migranţi, deşi la scară mult redusă, iar ruta peste Mediterană spre Italia cunoaşte o intensificare.
Fenomenul terorist creşte în amplitudine şi frecvenţă, afectând grav spaţiul european.
În acelaşi timp, crizele Orientului Mijlociu, aflate în mare parte la originea acestor două fenomene, nu reuşesc să facă paşi decisivi spre rezolvare – fie că vorbim despre Siria, stabilizarea Libiei, criza din Yemen, situaţia de securitate din Irak. Procesul de Pace din Orientul Mijlociu are nevoie, şi el, de un impuls pentru ieşirea din actualul blocaj, complicat şi de o acutizare a violenţelor.
În interiorul Uniunii Europene, continuă provocarea găsirii de soluţii pentru efectele încă persistente ale crizei economice.
Atracţia exercitată de forţele politice cu discurs xenofob şi antieuropean este o realitate care nu mai poate fi ignorată. Provocările la adresa statului de drept, a democraţiei liberale, nu mai pot fi lăsate fără răspuns. La rândul său, Brexit-ul generează un moment critic pentru Europa, cu efecte multiple, fiind încă un test de rezistență pentru Uniune.
Proiectul european însuşi este în cumpănă şi are nevoie de soluţii reale, vizionare.
Toate aceste riscuri, ameninţări şi provocări trebuie să primească un răspuns eficient. România trebuie să contribuie activ şi efectiv la efortul de acţiune al comunităţii internaţionale, al Uniunii Europene şi al NATO, adică al comunităţii de valori căreia îi aparținem.
Interesele României, ca stat aflat la frontiera externă a acestei comunităţi, ne obligă să acţionăm pentru asigurarea securității naţionale şi a organizaţiilor esenţiale, UE și NATO, din care facem parte.
În acelaşi timp, stabilitatea şi creşterea economică a României, dependenţa energetică redusă, predictibilitatea noastră democratică şi în susţinerea statului de drept, dar şi în derularea acţiunii de politică externă şi securitate, sunt atuuri foarte importante, mai ales în această regiune.
Ele trebuie folosite cu înţelepciune şi viziune, astfel încât România să fie mai puternică şi mai eficientă.
Trebuie să proiectăm stabilitate, democraţie şi prosperitate în vecinătate, pentru ca România şi românii să fie mai bine protejaţi, să fie în siguranţă.
Prin urmare, doresc ca reuniunea noastră din acest an să fie pusă sub semnul unei «diplomații mai viguroase şi mai eficiente» în apărarea și promovarea intereselor naționale ale României.
Dumneavoastră, ca reprezentanţi oficiali ai României în străinătate, aveţi obligația şi responsabilitatea să duceţi la bun sfârșit acest efort.
În aceşti aproape doi ani de mandat, ca Preşedinte al ţării, am realizat o înnoire substanţială a conducerii misiunilor diplomatice ale României. Am numit, până acum, 58 de ambasadori şi reprezentanţi pe lângă organizaţii internaţionale. Mulți dintre dumneavoastră ați depus azi jurământul. Adică mai mult de jumătate din şefii misiunilor diplomatice ale României.
Mulţi dintre dumneavoastră, numiţi în această perioadă, se află pentru prima dată la conducerea unei ambasade.
Faţă de complexitatea a ceea ce aveți de făcut, considerați că sunteţi, cu toţii, în faţa unui test personal – de profesionalism, rezistenţă intelectuală, de integritate. Voi măsura efortul dumneavoastră în funcţie de rezultate.
În acelaşi timp, vreau să subliniez că, în calitate de Președinte, am asumat să imprim o direcție onestă și corectă politicii noastre externe, din care să rezulte încredere, predictibilitate și, deci, legături mai solide cu partenerii noștri.
Unii cred că, în a fi onest și transparent în politica externă, există riscuri de imagine sau percepția slăbiciunii. Eu nu cred asta. Dimpotrivă, e un semn de seriozitate și o sursă de credibilitate și de putere pe termen lung.
Din această perspectivă, vă pot spune clar ce nu se va întâmpla în mandatul meu. România nu va face niciodată jocuri netransparente, nu va folosi dublul limbaj sub pretextul diplomației, nu va face compromisuri de la valori și nu va considera acceptabilă încălcarea dreptului internațional.
O diplomație viguroasă presupune şi buna coordonare a instituțiilor statului cu responsabilități de politică externă. Presupune strategie corelată, circulația eficientă a informațiilor, reacție rapidă și bine articulată în crize sau în momente care afectează imaginea şi interesele României în lume.
În același timp, o diplomaţie viguroasă înseamnă o diplomație care îşi gestionează adecvat resursele umane și materiale.
Este nevoie de mai mult efort ca să treceţi, cel puţin pe anumite teme şi dimensiuni, de la o gestiune «mecanică», rutinieră a activității diplomatice, la una care dezvoltă viziune, stabileşte obiective, și prioritatea lor, şi le urmăreşte realizarea în mod consecvent.
Doamnelor şi domnilor,
Spuneam că riscurile, ameninţările şi provocările menţionate au nevoie de răspunsuri specifice şi eficiente.
Pentru România, o mare parte a acestor răspunsuri se regăseşte în aprofundarea Parteneriatului Strategic cu Statele Unite, pilon esenţial al politicii externe și de securitate a României, alături de consolidarea Uniunii Europene şi a NATO.
Subliniez în mod special soliditatea şi rezultatele practice ale Parteneriatului Strategic. Am făcut pași însemnați în dezvoltarea lui, mai ales la nivelul excelent al cooperării politice şi militare, cu precădere prin consolidarea prezenţei SUA în România și la Marea Neagră.
Aniversăm în curând, pe 13 septembrie, cinci ani de la adoptarea Declaraţiei Comune de Parteneriat Strategic pentru Secolul XXI. Este documentul esenţial care a relansat şi modernizat Parteneriatul nostru Strategic, care anul viitor va împlini 20 de ani de la lansare.
Este o oportunitate pentru a reflecta serios ce putem face, împreună cu partenerii americani, pentru aprofundarea şi extinderea sa.
Vă rog să elaboraţi un plan de lucru în acest sens, care să vizeze – în scopul pregătirii interacţiunii cu viitoarea administrație americană – intensificarea cooperării în domeniul securitar, inclusiv în aplicarea deciziilor Summitului NATO din iulie, creşterea cooperării economice şi a investiţiilor, respectiv privind cercetarea, inovarea, educaţia şi, nu în ultimul rând, progrese palpabile privind eliminarea vizelor.
În ceea ce priveşte consolidarea Uniunii Europene, acum, după Brexit, e nevoie, mai mult ca oricând, ca toate cele 27 de state membre să fie unite şi să reconstruiască împreună, solidar, încrederea în Uniune. Este o situaţie fără precedent, dar o vom depăşi dacă vom avea voinţa politică de a relansa, cu viziune, proiectul european.
Putem şi trebuie să lansăm împreună iniţiative cu reală valoare adăugată pentru cetăţenii noştri. Putem şi trebuie să construim o Uniune mai bună, mai eficientă, viabilă şi, mai ales, credibilă.
Construcţia europeană poate şi trebuie să avanseze în domenii de interes direct, concret, pentru cetăţeni: creşterea economică şi ocuparea forţei de muncă, mai ales pentru tineri, coeziunea economică şi socială, securitatea internă şi externă, gestionarea migraţiei, combaterea terorismului.
Summitul UE27 de la Bratislava, din septembrie, va fi o primă etapă a dialogului politic la cel mai înalt nivel pe această temă. Voi avea discuţii pregătitoare, înainte de această reuniune, cu Cancelarul german şi Preşedintele francez, dar şi cu alţi lideri europeni.
România, ai cărei cetăţeni sunt cei mai pro-europeni, va contribui pe fond şi activ la reflecţia privind viitorul Europei. Aştept contribuţia dumneavoastră concretă, implicată, în acest proiect.
Faţă de ce se întâmplă în Vecinătatea noastră Estică, în regiunea Mării Negre, NATO a dat, la Varşovia, un răspuns concret și coerent.
Am reuşit să atingem obiectivele strategice pentru consolidarea securităţii României, pe care ni le-am propus pentru acest moment de parcurs, şi felicit componenta diplomatică a echipei interinstituţionale care a gestionat acest proces.
Dar reconfirmarea succesului nostru va fi dată de modul în care deciziile luate de Summit vor fi implementate. De aceea, sarcina pe care ambasadorii României în statele Aliate şi reprezentantul nostru la NATO o vor urmări prioritar, alături de celelalte instituţii implicate – aşa cum am decis în şedinţa CSAT din 26 iulie – este aceea a aplicării integrale a măsurilor hotărâte la Summit.
Mă refer mai ales la operaţionalizarea brigăzii multinaţionale, a prezenţei consolidate aeriene şi navale NATO în Marea Neagră - inclusiv cadrul de cooperare navală pentru exerciţii şi training, a Iniţiativei de Instruire Intensificată.
Vorbind despre rezultatele Summitului de la Varşovia, vreau să apreciez demersurile pe teme de securitate efectuate alături de Polonia.
Avem cu Polonia un dialog foarte bun, având în vedere preocupările şi interesele noastre comune în domeniul securității și privind evoluțiile din regiune.
De altfel, imediat după Summit, am avut o vizită oficială bilaterală la Varşovia, foarte binevenită, ocazie cu care am decis măsuri relevante. Una dintre ele se referă la o nouă întâlnire a șefilor de stat în Formatul București, anul viitor, în continuarea celei pe care am găzduit-o în noiembrie 2015 şi care a avut un rol esenţial în atingerea obiectivelor Summitului.
Vă adresez rugămintea să depuneţi toate eforturile pentru derularea cât mai bună a acestei reuniuni. Ea va evalua stadiul aplicării celor decise la Varşovia de către Alianţă şi va decide noi linii de acţiune, în pregătirea Summitului din 2017, care va fi organizat cu prilejul inaugurării noului sediu al NATO, respectiv al Summitului din 2018.
În acest context, reiterez importanţa Parteneriatului Strategic cu Polonia nu doar în domeniul asigurării securităţii şi la nivel regional, dar şi pe temele europene, unde avem obiective comune.
O apreciere similară o dau Parteneriatului Strategic cu Turcia, aliat indispensabil pentru stabilitatea în regiune, şi pe al cărui angajament continuu – pentru valorile, principiile şi obligaţiile asumate în NATO şi în relaţia cu Uniunea Europeană – contăm. În egală măsură, Trilaterala informală pe teme de securitate România – Polonia - Turcia este un format valoros, pe care dorim să îl continuăm şi să îl dezvoltăm.
Vorbind despre Vecinătatea Estică, dar din perspectiva Uniunii Europene, cred că Parteneriatul Estic trebuie învestit cu viziune proaspătă, care să-i recâştige statutul de instrument relevant pentru aducerea statelor partenere mai aproape de standardele europene şi pentru a evita riscul de dezangajare a acestora.
Parteneriatul Estic trebuie să depăşească stadiul la care a ajuns la Summitul de la Riga. Trebuie dotat cu noi mecanisme, care să sprijine eficient şi proactiv reforma din statele partenere, şi să contureze, la nivel concret, perspectiva europeană pentru partenerii care o doresc.
Veţi acţiona în acest scop, la nivel conceptual şi prin demers diplomatic, împreună cu statele membre care au aceeaşi viziune, în continuarea iniţiativei lansate anul trecut de MAE, pentru a pregăti Summitul din 2017, dar şi având în vedere oportunitatea organizării, în 2019, a Summitului Parteneriatului Estic în timpul Preşedinţiei române a Uniunii.
În acelaşi context, vă reamintesc că în noiembrie 2015 revizuirea Politicii Europene de Vecinătate a inclus un concept pe care diplomaţia română l-a promovat cu succes – aşa numitele «Cadre Tematice», altfel spus conceptul «Security Trusts».
Este o realizare importantă, dar este momentul ca diplomaţia română să iniţieze, alături de statele membre interesate, punerea în aplicare a acestui concept. Aştept acțiunea dumneavoastră concretă în acest scop.
Tot în Vecinătatea Estică, România trebuie să acţioneze în continuare, cu prioritate, pentru a sprijini stabilitatea Republicii Moldova şi parcursul ei european. Prin abordarea noastră pragmatică din acest an, inclusiv prin măsurile ataşate primei tranşe a creditului de 150 de milioane de euro, am stimulat constructiv repornirea motorului reformelor în Republica Moldova.
Refacerea credibilităţii față de partenerii externi, mai ales faţă de Uniunea Europeană, este un obiectiv care trebuie urmărit cu prioritate și convingere la Chișinău, fie că vorbim de autorităţile locale, Guvern sau Preşedintele Republicii Moldova, inclusiv după alegerile prezidențiale din toamnă.
Veţi acţiona mai departe în susținerea acestor eforturi, ce presupun continuarea consecventă a reformei în sens european. Pe această bază, reasigur forțele politice pro-europene din Republica Moldova de tot sprijinul nostru.
Este important şi ca Guvernul României să continue activ şi substanţial programul de proiecte bilaterale. Acestea au rolul de a conduce la modernizarea şi conectarea fizică şi la nivelul standardelor a Republicii Moldova la Uniunea Europeană, inclusiv prin asistenţa pentru dezvoltare gestionată de Ministerul Afacerilor Externe, al nostru. Mă refer, mai ales, la finalizarea gazoductului Iaşi-Ungheni-Chişinău, la interconexiunile electrice şi de transport, la proiectele de construcţie instituţională a autorităţilor din Republica Moldova şi cele cu impact economico-social, la asistenţa pentru sistemul judiciar şi educaţional.
În relaţia de tip strategic cu Ucraina, am realizat o mult aşteptată relansare, marcată de vizita Preşedintelui Poroșenko la București în aprilie 2016. Va trebui să acţionaţi consecvent pentru punerea în aplicare a deciziilor luate cu acest prilej.
Mă refer inclusiv la operaţionalizarea noii structuri a Comisiei Mixte Prezidențiale, al cărei Protocol de relansare l-am semnat cu acel prilej, la progrese în dosarul Bâstroe, la reluarea neîntârziată a funcţionării Comisiei Mixte privind minorităţile naţionale, instrument esenţial pentru protecţia drepturilor românilor din Ucraina, la continuarea asistenţei pentru reformă în sens european.
În ceea ce priveşte situaţia din Crimeea şi Donbas, reiterez ferm poziţia României, că suveranitatea şi integritatea teritorială a Ucrainei nu sunt negociabile şi că Europa nu are nevoie de încă un conflict prelungit.
De aceea, e necesară acţiunea hotărâtă a comunităţii internaţionale pentru proiectarea secvenţialităţii optime a aplicării Acordurilor de la Minsk.
Reafirm poziţia noastră că sancţiunile decise de Uniunea Europeană nu trebuie ridicate – nici măcar parţial – cât timp înţelegerile de la Minsk nu sunt complet implementate. În acest scop, rămâne esențială menținerea nivelului ridicat de coordonare trans-atlantică.
Cu Rusia, dorim o relaţie bazată pe predictibilitate şi pragmatism, cu respectarea intereselor legitime ale României.
Suntem deschiși pentru menţinerea canalelor de dialog, deoarece este nevoie de interacţiune pentru conştientizarea de către Rusia a imperativului predictibilităţii și, mai ales, al respectului pentru dreptul internațional.
Dorim contacte acolo unde este posibil, inclusiv în domeniul cultural, al schimburilor comerciale pe categorii care nu intră sub incidența regimului de sancțiuni.
Respectarea angajamentelor internaţionale și restabilirea balanţei strategice în regiunea Mării Negre sunt însă premise esenţiale pentru intensificarea dialogului.
Tot pe dimensiunea estică a acţiunii diplomatice, este necesară acordarea de către diplomaţia română a unei atenţii mai consistente relaţiei cu statele Asiei Centrale, o zonă de interes strategic pentru România, mai ales în plan economic şi energetic.
De asemenea în plan regional, vă cer o implicare mai activă în Balcanii de Vest, prin intensificarea contactelor şi promovarea de proiecte de asistenţă din partea României, în scopul sprijinirii reformei pentru aderarea statelor regiunii la Uniunea Europeană şi NATO, pentru a asigura stabilitate şi prosperitate durabile acestei regiuni de importanţă strategică pentru noi.
În afacerile europene, alături de implicarea în consolidarea proiectului european, prioritatea «zero» a MAE trebuie să fie pregătirea Preşedinţiei rotative din 2019.
Nu avem timp de pierdut, mai ales că perioada derulării Preşedinţiei române a fost devansată, din cauza Brexit-ului, pentru primul semestru din 2019.
Vă rog să pregătiţi, în cel mai scurt timp, un plan de acţiune coerent şi consistent, cu un calendar şi responsabilităţi clare, atât pe palier logistic, cât şi pe nivel politic, astfel încât să putem să avem un mandat de succes.
Vă adresez, totodată, rugămintea să finalizaţi cât mai curând detaliile mandatului cu care România va aborda negocierile pe Brexit.
Veţi avea în vedere interesul nostru pentru un parteneriat cât mai strâns cu Marea Britanie, consolidarea cooperării strategice cu Londra fiind importantă pentru România şi pentru securitatea europeană.
În acelaşi timp, rezultatul negocierii trebuie să reflecte pe deplin prezervarea drepturilor şi libertăţilor lucrătorilor români.
Astfel, este necesar ca accesul la piața internă să se bazeze pe respectarea deopotrivă a celor patru libertăţi, inclusiv a liberei circulaţii a lucrătorilor.
În ceea ce priveşte migraţia ilegală, vom continua să fim un contributor serios şi consistent la combaterea sa. Această contribuţie nu trebuie să se limiteze la aportul, deja substanţial, la apărarea frontierelor externe ale Uniunii – pe care îl cunoaşteţi şi care trebuie promovat corespunzător.
El este, de altfel, un argument relevant în efortul, pe care trebuie să îl continuăm, de aderare la Spaţiul Schengen.
Dar e nevoie, în egală măsură, să sprijinim activ soluţionarea cauzelor profunde ale fenomenului – printre care se află şi rezolvarea crizelor din Orientul Mijlociu, deja menţionate, consolidarea capacităţilor economice, sociale, educaţionale, a politicilor de dezvoltare din statele de origine şi de tranzit.
Acest raţionament este la fel de valabil şi în privinţa combaterii terorismului. Vă veţi implica activ în dezbaterea la nivel european şi internaţional pentru găsirea celor mai bune instrumente de eficientizare a acestui demers.
Aşadar, va trebui să intensificaţi demersurile diplomatice de promovare a iniţiativei româno-spaniole a Curţii Internaţionale împotriva Terorismului.
Doamnelor şi domnilor,
În perioada următoare veţi acorda o atenţie specială şi dezvoltării parteneriatelor şi relaţiilor bilaterale europene cu caracter strategic ale României.
Calendarul din ultimul an al vizitelor pe care le-am efectuat şi al întâlnirilor bilaterale de la Bucureşti a reflectat, de altfel, obiectivul de a da mai multă substanţă dialogului politic cu aceşti parteneri.
Mă refer aici la amplificarea dialogului bilateral, la nivelul meu, cu Germania, Marea Britanie, Polonia, Turcia, Italia, dar şi cu Slovacia, Lituania şi Luxemburg – parteneri importanţi în plan regional, european și internațional. Aştept cu mare interes vizita pe care o va face în curând Preşedintele Franţei la Bucureşti şi care, sunt convins, va fi una de succes.
Acest efort trebuie continuat, diplomaţia română având responsabilitatea unui follow-up consistent pentru implementarea măsurilor decise, dar şi să facă noi propuneri de dezvoltare a acestor parteneriate.
Doamnelor şi domnilor,
Mă îndrept acum spre altă zonă de interes pentru România – Orientul Mijlociu.
Am atins deja multe teme conexe acestui spaţiu – migraţie, terorism, crize diverse, ceea ce arată cât de importantă este această regiune pentru securitatea României şi a cetăţenilor români – o parte dintre ei locuind în număr consistent acolo.
Dar este şi o zonă cu mare potenţial, unde România trebuie să devină mai activă prin demers diplomatic substanțial în relaţiile politice şi mai ales economice bilaterale.
De aceea, am solicitat la reuniunea CSAT din luna iulie ca MAE să elaboreze o strategie adaptată cu privire la Orientul Mijlociu şi propuneri de acţiuni şi măsuri privind relaţiile României cu țările din această regiune.
Veţi acţiona pentru consolidarea raporturilor de tip strategic cu Israelul, relansate în urma vizitei excelente pe care am făcut-o în martie, şi veţi intensifica relaţiile cu statele arabe din regiune, inclusiv din Golf.
De asemenea, România poate contribui relevant la crearea contextului favorabil reluării negocierilor directe pentru Procesul de Pace.
Totodată, vă solicit să acţionaţi mai hotărât pentru a fructifica oportunităţile pe care soluţionarea dosarului nuclear iranian le-a deschis în plan economic cu această ţară.
În egală măsură, veţi urmări dinamizarea relațiilor cu statele din Asia-Pacific, din America Latină şi Africa, mai ales în plan economic, pentru a valorifica potenţialul uriaș reprezentat de acestea pentru comerţ și pentru investiţii.
După cum vedeţi, o constantă importantă a eforturilor dumneavoastră, ca şefi de misiuni, se referă la diplomaţia economică.
O repet: România este un pol de stabilitate şi predictibilitate într-un context de vecinătate dificil.
Aveţi, deci, plecând de la această realitate, obligaţia permanentă să prezentaţi oportunităţile oferite de economia românească, aflată în creştere substanțială, să atrageţi investiţii şi să semnalaţi oportunităţile de afaceri pentru sprijinirea companiilor româneşti pe pieţele statelor unde activaţi.
Totodată, veţi continua demersurile diplomatice de aderare la OCDE şi de susţinere a realizării coridoarelor şi interconectărilor energetice şi de transport de interes pentru România.
În ceea ce priveşte ONU, vă reamintesc obiectivul nostru privind obţinerea locului de membru nepermanent al Consiliului de Securitate în perioada 2020–2021.
Trebuie mobilizate toate resursele şi demersurile necesare pentru atingerea acestui obiectiv.
Tot în context multilateral, amintesc şi Președinția românească în curs a Alianței Internaționale pentru Memoria Holocaustului, care reflectă concret angajamentul nostru pentru asumarea trecutului, promovarea educației și cercetării privind Holocaustul și voința de a combate antisemitismul.
Felicit echipa MAE care gestionează acest proiect pentru reuşita recentă de la plenara de la Bucureşti – adoptarea definiţiei de lucru a antisemitismului.
Vă rog să menţineţi aceeaşi implicare până la sfârșitul mandatului şi vă asigur de tot sprijinul meu.
Doamnelor şi domnilor,
Protecţia intereselor şi drepturilor românilor de pretutindeni rămâne o obligaţie permanentă a dumneavoastră, fie că e vorba despre comunităţile tradiţionale din vecinătate sau despre diaspora.
Astfel, este necesar ca MAE – inclusiv prin Departamentul Politici pentru Relaţia cu Românii de Pretutindeni – să susțină un nivel înalt de protecţie a identităţii persoanelor aparţinând comunităţilor românești din afara frontierelor. Mai ales că România a reuşit, pentru minorităţile naţionale de la noi, să creeze un veritabil model de interculturalism eficient, ce depăşeşte – prin nivelul de protecţie acordat – standardul european.
Trebuie, prin urmare, să promovaţi acest model ca exemplu de bună practică şi să faceţi demersuri ca statele unde sunt minorităţi româneşti să asigure un nivel de protecţie similar celui asigurat în România.
Mă refer, mai ales, la folosirea limbii materne, accesul la educaţie, mass-media şi serviciul religios în limba maternă română – elemente fundamentale ale păstrării identităţii.
În egală măsură, MAE trebuie să asigure un nivel adecvat de protecţie consulară cetăţenilor români aflaţi în străinătate.
Apreciez eforturile făcute în acest sens, de multe ori în situaţii complexe de crize consulare – cum am văzut şi recent, în Italia.
Cred că e util ca Guvernul să aloce mai multe resurse pentru creșterea capacităţii de acţiune consulară, inclusiv pentru finalizarea extinderii reţelei de oficii consulare, iniţiată anul trecut.
Nu în ultimul rând, insist asupra chestiunii votului în străinătate.
Au loc modificări legislative pentru îmbunătăţirea unor prevederi. Aveţi datoria şi responsabilitatea prioritare, ca şefi de misiuni – dar este o responsabilitate pentru ansamblul ministerului – de a pune corect în aplicare aceste prevederi, de a pregăti adecvat şi în detaliu alegerile parlamentare din străinătate, în conformitate cu competenţele MAE în domeniu, astfel încât să fie evitate restrângeri inadmisibile ale acestui drept constituţional fundamental.
Şi, pentru că ne apropiem de campania electorală, fac apel de pe acum la echilibru și rațiune.
Politica externă şi de securitate a României trebuie să fie una de consens naţional. Ea trebuie separată de competiția electorală şi privită doar prin prisma intereselor României ca stat și ale cetățenilor noștri.
Spun asta pentru că am văzut în ultima vreme o lipsă de maturitate în raportarea la politica externă din partea unor politicieni – ce-i drept, nu mulţi – dar care au exercitat, unii dintre ei, cele mai înalte funcții în stat.
A rupe consensul de politică externă și a diminua importanța demersurilor noastre externe din motive de campanie internă e o dovadă de iresponsabilitate, ce nu folosește nimănui. Nici măcar acestor politicieni.
Doamnelor şi domnilor,
Spuneam, la întâlnirea de anul trecut, că«performanța politicii externe se reflectă în mod direct asupra societății românești». E perfect valabil şi astăzi.
Dar, reciproca e la rândul ei valabilă: şi în plan intern avem nevoie de politici cu viziune, care să conducă la consolidarea profilului european şi internaţional al României și a capacității de a contribui la modelarea viitorului nostru, ca ţară şi societate.
În acest spirit, am considerat necesară, la 10 ani de la aderarea la Uniunea Europeană, lansarea unui proces de creare a unui nou proiect de ţară, proiect de țară care să obţină consensul forţelor politice, și la care vă invit să contribuiți, prin evaluări și idei.
Prin acesta trebuie să spunem clar, precis, ce rol dorim să joace România în Uniune şi la nivel internaţional.
Revin, în încheiere, la ideea unei diplomații mai viguroase, mai eficiente.
Îmi doresc ca diplomația română, ca de altfel întregul sistem instituțional al României, să facă un efort mai vizibil, cu mai multă energie şi creativitate, pentru a-și spori eficiența, competitivitatea, pentru a duce performanţa la un nou nivel.
În răspunsul la provocările și oportunitățile care ne stau în față în noul context internațional foarte complicat, contez pe competența, profesionalismul, patriotismul și spiritul dumneavoastră de echipă. Vă mulţumesc!


Distinși profesori,Domnule Ministru,Stimaţi invitaţi,Doamnelor și domnilor,
De Ziua Limbii Române, celebrăm împreună esenţa spiritului şi a identităţii româneşti, liantul care ne conectează, dincolo de graniţe, pe toţi cei care simţim şi vorbim româneşte. Este o sărbătoare a tuturor – indiferent de religie sau de apartenență etnică - români din ţară și din afara granițelor, cetățeni ai Republicii Moldova, care, tot astăzi, sărbătoresc «Limba noastră». Acesta este numitorul comun al identităţii noastre şi unul dintre cele mai importante daruri pe care le putem transmite generaţiilor următoare.
De aceea, distinşi profesori, dați-mi voie să vă felicit şi să vă mulţumesc pentru contribuția dumneavoastră la formarea intelectuală şi civică a tinerelor generaţii şi la dezvoltarea societăţii româneşti, prin cultivarea limbii române.
Vă felicit, de asemenea, pentru profesionalismul şi dăruirea demonstrate în actul educaţional şi în viaţa comunităţii în care vă derulaţi activitatea.
În contextul unei lumi interconectate permanent, al globalizării și digitalizării, această profesie aduce cu sine noi provocări. Profilul noilor generaţii de elevi se schimbă, iar capacitatea profesorilor de a-și îndeplini misiunea trebuie să se adapteze acestor evoluţii.
Rolul profesorilor de limba română devine astfel acela de păstrător al identității naționale, într-un context dinamic, aflat într-o rapidă și permanentă schimbare.
Sunt bucuros că am ocazia să recunosc meritele unor dascăli cu vocaţie, care se remarcă prin dăruirea faţă de profesia didactică şi faţă de comunitate, precum şi prin exemplul pe care îl oferiți tinerilor.
Rezultatele dumneavoastră sunt excepționale - fie la concursuri și olimpiade școlare de limba și literatura română, fie în motivarea elevilor în parcursul educațional către devenirea lor ca membri activi în societate.
Acestea reprezintă însă numai o parte din contribuția dumneavoastră la dezvoltarea domeniului. Nu pot să nu remarc atât meritele deosebite în activitatea de la catedră, cât şi implicarea în proiecte şi activităţi de cercetare, cu caracter social sau de promovare şi păstrare a limbii române în ţară şi în afara graniţelor.
În afară de dimensiunea simbolică şi identitară, activitatea dumneavoastră are şi o componentă extrem de importantă şi pragmatică – aceea de a asigura utilizarea corectă a limbii române.
Sunt încrezător că vă veți continua activitatea cu aceeași dăruire și determinare şi vă doresc mult succes!
Vă propun să transmitem împreună un «La mulţi ani!» tuturor celor care simt şi vorbesc româneşte, indiferent de locul în care se află! Vă mulțumesc!


Domnule Ministru,Doamnelor şi domnilor ambasadori,
Sunt onorat să am în faţa mea ambasadorii extraordinari şi plenipotenţiari ai României care au rostit jurământul de credinţă faţă de interesele ţării şi ale cetăţenilor români.
Am luat decizia de a pune în aplicare prevederile relevante din Statutul Corpului Diplomatic şi Consular al României prin organizarea acestei ceremonii, cu participarea ambasadorilor pe care i-am numit până acum în aceşti primi doi ani de mandat ca Preşedinte al României.
Am considerat important ca acest moment să aibă loc, pentru a marca simbolic în conştiinţa publică, dar şi în conştiinţa fiecăruia dintre dumneavoastră prezenți astăzi aici, faptul că ambasadorii României sunt cei care au responsabilitatea principală să apere, cu toată priceperea lor, drepturile românilor şi interesele naţionale peste hotare. De aceea, voi menţine această practică şi în viitor.
Munca de ambasador este nu doar foarte complexă, dar adesea invizibilă, greu de cuantificat în rezultate imediate, dificil de arătat în fiecare clipă publicului.
Diplomaţia este, până la urmă, arta negocierii, deci a discreţiei şi a urmăririi cu perseverenţă şi meticulozitate a obiectivelor naţionale majore de politică externă. Dar, odată ce aceste obiective – pentru a căror realizare răspundeţi – sunt atinse, efortul şi rezultatele dumneavoastră trebuie cunoscute şi apreciate.
Doamnelor şi domnilor ambasadori,
Vă doresc mult succes în importanta dumneavoastră activitate. Dincolo de cele trei valori consacrate în jurământ – responsabilitate, loialitate, demnitate –, vă cer ca în tot ceea ce faceţi să vă raportaţi, zi de zi, cu profesionalism, la deviza-simbol a diplomaţiei românești: Semper fidelis patriae!


Domnule Președinte al Camerei Deputaților,Domnule Prim-ministru,Onorați membri ai Guvernului, Domnilor noi Miniștri,Onorată asistență,
Dumneavoastră preluați, fiecare dintre cei doi Miniștri, câte un portofoliu greu. Dumneavoastră, domnule Ministru de Interne, preluați unul din ministerele de bază din guvern, într-o etapă care este, în același timp, o etapă dificilă, dar, totodată, cu șanse foarte bune de a consolida acest minister, care a trecut printr-o serie de schimbări și au fost, în afară de discuțiile de la vârful ministerului, care s-au datorat altor cauze, etape în care Ministerul de Interne a dovedit că este nu numai puternic, ci a dovedit că poate să facă față unor provocări complicate, într-un fel care ne bucură și aș aminti aici doar ultimele alegeri, alegerile locale, unde Ministerul de Interne a avut un rol foarte important, de care s-a absolvit cu brio.
Acum, ne așteaptă o etapă mai complicată, alegerile parlamentare. Chiar dacă nu Ministerul de Interne le organizează, ci Autoritatea Electorală, Ministerului îi revine un rol foarte important, de sprijin și de asigurare a ordinii și disciplinei în cadrul procesului electoral.
Acest lucru trebuie să vă preocupe cel mai mult. Este vital pentru România, este vital pentru consolidarea democrației în România și este extrem de important pentru a da credibilitate procesului electoral din România ca aceste alegeri din această toamnă să se desfășoare în perfectă ordine, într-un climat de siguranță și să avem garanția că rezultatul nu este viciat în niciun fel.
În afară de această chestiune complicată și grea, aveți foarte multe alte probleme de rezolvat, despre care, cu siguranță, o să avem ocazia să vorbim în zilele care urmează. Eu vă doresc mult succes. Chiar dacă, previzibil, o să aveți un mandat relativ scurt, el nu va fi simplu deloc. Succes în acest mandat!
Domnule Ministru Cancelar, o să aveți o muncă care nu se vede așa de bine ca la Interne, dar este la fel de solicitantă, la fel de complicată. Trebuie să corelați și să coordonați o serie de programe importante și complicate între ministere, între ministere și autorități. Vă doresc mult succes!
Dumneavoastră, domnule Prim-ministru, și întregului Guvern vă doresc o toamnă care, cu siguranță, va fi fierbinte din punct de vedere politic și electoral, dar, în același timp, vă doresc să dovediți că, și în această situație, și în această conjunctură, Guvernul tehnocrat își face treaba așa cum a primit mandatul, ducând la bun sfârșit ce ați început, garantând organizarea unor alegeri ca la carte. Vă doresc mult succes!


Domnule Vicepremier al Guvernului Moldovei,Domnule Ministru al Sănătății,Excelenţele voastre, doamnelor și domnilor ambasadori,Stimaţi organizatori,Distinşi invitaţi,Doamnelor şi domnilor,
Vă felicit pentru organizarea acestui eveniment! În același timp, vă rog să-l priviți ca parte a unui dialog într-un context mai larg care privește importanța prevenției și educația pentru sănătate.
Nu întâmplător suntem aici - și mă bucur să văd în sală reprezentanţi ai instituţiilor publice, academice, medicale şi ai societăţii civile, atât din ţară, cât şi din străinătate. Cu toţii ne dorim sănătate pentru copiii noştri, iar acest lucru poate fi realizat doar prin dezbatere şi implicare la toate nivelurile.
După cum știți, prevenția și educația pentru sănătate fac parte din preocupările mele, ca Președinte, pe termen lung. Cred că prevenția trebuie să reprezinte o prioritate în cadrul politicilor de sănătate în România.
Este binecunoscută afirmaţia potrivit căreia reprezintă medicina viitorului. Nu doresc să dau eu statistici, sunt convins că dumneavoastră le cunoașteți mult mai bine. Dincolo de ele însă, rămâne o realitate asupra căreia se cuvine să ne aplecăm.
Cele mai frecvente boli, care afectează și pun în pericol sănătatea în ziua de azi, sunt de fapt prevenibile. Cancerele și bolile cardiovasculare sunt asociate stilului de viaţă, iar fumatul este unul din factorii de risc pentru sănătate în acest sens. De fapt, prin prevenție putem să salvăm vieți.
Cu toții știm aceste lucruri. Dar simplul fapt că le știm nu produce o schimbare și nu rezolvă problema. Aici intervine rolul dumneavoastră, al educației în ceea ce privește prevenția, al formării unor noi tipare de comportament în raport cu propria sănătate.
Punând astăzi accent pe educația în scopul prevenției, care include conștientizarea riscurilor pe care le presupune fumatul, dăm generațiilor următoare șansa să trăiască o viață mai sănătoasă și să-și aleagă în cunoștință de cauză stilul de viață.
Avem o responsabilitate față de tinerii și copiii României. Îi putem sprijini pe adulţii de mâine să cunoască importanţa prevenţiei şi a unui stil de viață sănătos. Propun să abordați acest subiect cu responsabilitate şi discernământ, pentru a oferi generaţiilor viitoare şansa unei alegeri informate. Am convingerea că sub auspiciile acestor atribute se vor desfăşura dezbaterile de azi.
Vă mulţumesc şi vă doresc succes!


Domnule Ministru,Doamnă Director,Domnule Primar,Stimați reprezentanți ai autorităților și instituțiilor publice,Dragi profesori, dragi părinți și dragi elevi,
Începutul unui nou an școlar stârnește pentru fiecare emoții diferite, amintiri sau speranțe.
Pășind aici, în mijlocul dumneavoastră, mi-am adus aminte de liceul meu de la Sibiu, liceul Brukenthal.
Adolescent fiind, prima zi de școală avea pentru mine un farmec aparte. Însemna venirea toamnei, sfârșitul vacanței, dar și reîntâlnirea cu colegii, cu prietenii, cu profesorii.
Profesor fiind, așteptam cu nerăbdare să-mi văd elevii, să redescopăr cum au crescut, cum s-au maturizat, dar și să-i cunosc pe boboci.
Mai târziu, am privit începutul școlii ca primar, gândindu-mă ce am de făcut pentru ca orașul meu să aibă școli mai bune.
Astăzi s-a schimbat calitatea oficială în care vin la începerea anului școlar, dar emoția, curiozitatea de a-i cunoaște pe elevi și pe profesori şi preocuparea pentru educație și pentru școală au rămas.
Am plăcerea să salut cadrele didactice ale Colegiului Național „Mihai Eminescu”! Ați construit un colegiu de prestigiu și arătați cu fiecare generație, cu fiecare proiect, cu fiecare premiu câștigat la Olimpiade de elevii voștri ce înseamnă excelența și dedicația. Vă felicit și, în același timp, știu că suntem datori să vă răsplătim munca aşa cum se cuvine
Îi salut și pe părinți! Știu că aveți griji, și nu puține. Știu că vă gândiți la viitorul copiilor, la ce facultate vor face, ce loc de muncă ar putea avea, unde este mai bine pentru ei.
Știu că investiți în educația lor și așteptați ca și societatea să investească în ei, iar autoritățile să-și facă datoria pentru ca ei să aibă un viitor aici, în țara noastră.
Vreau să-i salut în mod special pe copii! Sunt aici, printre noi, cei mai mici, din clasele primare.
Dragi copii, așa începe drumul vostru în viață, cu prima zi de școală.
Pășiți cu încredere pe acest drum, pentru că aveți alături de voi pe profesori şi pe părinţi!
Sunt aici și elevi de clasa a VIII-a și elevi de liceu. Unii sunt poate entuziasmați, alții preocupați de viitor. Unii știți deja ce drum vreți să urmați în viață, alții poate că încă nu. Pe unii vă așteaptă Evaluarea Națională, pe alții îi aşteaptă Bacalaureatul. Vă doresc tuturor succes.
Indiferent de asta, știu că vă doriți cu toții să aveți succes, vă doriți o carieră, un loc de muncă bine plătit, vă doriți să faceți acele lucruri care vă plac și să vă împliniți aspirațiile.
Și mai știu că, de mulți ani încoace, pare că educația nu este neapărat calea spre succes în România sau că, de fapt, alte lucruri contează mai mult. Că nu întotdeauna competența și performanța duc la apreciere, promovare și prosperitate.
Mesajul pe care vreau să vi-l dau astăzi celor prezenți, dar și tuturor celor care ne ascultă și celor care încep școala este acesta: educația este calea spre succes și trebuie să fie calea spre succes în România noastră.
Nu corupția, nepotismul, șmecheria sau câștigul facil, ci educația, munca, determinarea și onestitatea.
Noi toți avem o responsabilitate pentru a transforma această idee în realitate și pentru a așeza societatea românească pe valori.
Iar ca Președinte, acest lucru mi l-am propus pentru România: o societate așezată pe valori. Cu acest gând am lansat proiectul România Educată.
România Educată este despre o altfel de educație, una adaptată nevoilor din societate și care dă șansa unui viitor mai bun pentru copiii noștri, pentru fiecare dintre copiii noştri.
România Educată este despre valori și viziunea din care vor rezulta și soluții. Tocmai de aceea am pornit dialogul pe acest proiect din societate, de la specialiști, de la profesori, părinți, oameni interesați, nu de la politicieni.
Săptămâna viitoare va avea loc încă una din dezbaterile regionale, care va aborda un subiect sensibil, dar crucial - evaluarea rezultatelor învățării în sistemul preuniversitar.
Cifrele de la examenul de Bacalaureat arată aceeași realitate tristă: în fiecare an, o parte din generație rămâne, practic, pe drum. Iar înainte de Bacalaureat sunt numeroși elevi care nu obțin medii peste 5 la Evaluarea Națională.
Dar fenomenul începe mult mai devreme, din clasele primare. Știu că vorbesc la un liceu de elită, aici nu aveți probleme atât de mari. Dar mesajul meu este pentru toți.
România Educată nu își poate permite să lase pe drum pe nimeni, să irosească vreun talent și să distrugă vreun viitor. Școala este cea care formează caractere, insuflă valori, scoate la iveală și potențează ce este mai bun în fiecare.
Și, pentru că sunteți aici mulți profesori cu rezultate remarcabile, care vă bucurați de respect în comunitatea școlară, vreau să reiau invitația către dumneavoastră și către toți profesorii din țară de a participa la dezbaterea pe proiectul România Educată.
Avem nevoie de expertiza și de experiența dumneavoastră, dar, mai ales, de pasiunea dumneavoastră pentru meseria de dascăl, care formează generații întregi și pregătește copii, tineri pentru viață.
Doamnelor și domnilor,
Am vorbit în multe rânduri în ultima vreme despre nevoia ca Centenarul Marii Uniri din 2018 să găsească școala românească într-o nouă etapă - având o direcție bazată pe viziune și, mai ales, asigurând condiții măcar decente pentru fiecare elev din această țară. Unele lucruri s-au mișcat, cu greu, dar unele nu s-au mișcat deloc.
Pentru că sunt aici reprezentanți ai principalelor instituții de care depinde soarta educației românești, profit de ocazie ca să atrag din nou atenția: luați toate măsurile pentru ca în România să nu mai existe școli fără autorizație sanitară sau fără securitate la incendii! Vreau să le oferim elevilor o școală de calitate, dar în care se simt și în siguranță, iar profesorilor o școală în care se simt respectați.
Acest lucru va presupune ordine în sistem, coordonare între autoritățile centrale și locale, planuri concrete și foarte multă responsabilitate. Nu este ușor, dar este imperios necesar.
Dragi copii,
Vă îndemn pe toți cei de aici și pe sutele de mii de copii care încep astăzi școala să învățați!
Primul sfat pe care mi l-au dat părinții mei a fost să citesc. Şi am citit sute, mii de cărți.
Astăzi nu e ca pe vremea mea, aveți la dispoziție orice: biblioteci întregi, cărți online, tablete. Aveți libertate și oportunități pe care generația mea nu le-a avut.
Așa că citiți cât mai mult și învățați! Aceasta este partea voastră de responsabilitate. Poate nu vă plac întotdeauna sfaturile pe care vi le dau azi părinții și profesorii, dar mai târziu o să le mulțumiți.
Fiecare dintre voi are un mare potențial, unii știți deja ce vă place – matematica sau geografia sau limbile străine. Alții încă explorează ce ar putea face în viitor.
Printre voi, cei de aici, se află viitori medici, profesori, economiști, oameni politici, scriitori, artiști, ingineri. Vă îndemn să studiați și să vă urmați cu pasiune visele!
Pentru că am vorbit despre valori și despre România Educată ca pornind de la valori, vă mai îndemn la un lucru: să fiți corecți, nu pentru profesori, nu pentru părinți, ci pentru voi înșivă!
Așa cum spuneam, succesul în viață se clădește prin educație. Azi pare probabil mai ușor să copiezi un referat de pe internet decât să citești, să te documentezi, să te gândești și să-l faci singur. Dar efortul pe care îl faceți acum, vi se va întoarce în egală măsură în viitor. Iar corectitudinea din școală va fi cea care vă va modela și va sta la baza performanței voastre.
Închei cu aceste gânduri și vă urez un an plin de realizări, de experiențe noi care să vă împlinească!
Puteți conta pe angajamentul și determinarea mea, ca Președinte, pentru educația din România.
Vă mulțumesc și vă doresc mult succes!


Stimate domnule Președinte,Domnule Viceprim-ministru,Domnilor ambasadori,Stimați oameni de afaceriDoamnelor și domnilor,       
Îmi face o deosebită plăcere să fiu aici, împreună cu Preşedintele Franţei, domnul François Hollande, într-un loc al cunoașterii, cu bogată simbolică pentru cercetarea românească.
Institutul Național de Cercetare-Dezvoltare pentru Fizică și Inginerie Nucleară „Horia Hulubei” este un reper pentru cercetarea în domeniu, aici fiind creat, în 1955, primul calculator românesc.
În prezent, contribuția Institutului în materie de cercetare-dezvoltare este una esențială și recunoscută în lume.
Dau ca exemplu proiectul de fizică nucleară al laserului de pe platforma Măgurele, pe care, împreună cu domnul Preşedinte, tocmai l-am vizitat.
Prezența noastră aici confirmă excelenta cooperare dintre România şi Franţa. Este, totodată, un foarte bun prilej pentru a genera noi oportunități în cercetarea științifică, agricultură, infrastructură, apărare și securitate, telecomunicații și IT.
Am convenit astăzi, în discuțiile pe care le-am avut cu domnul Preşedinte Hollande, că parteneriatul dintre țările noastre în aceste domenii poate fi şi mai eficient.
Observ cu bucurie că anul 2015 a fost unul record în privința comerțului bilateral. Valoarea comerțului nostru depășește 7 miliarde de euro, cu exporturi româneşti de 3,7 miliarde și importuri în jur de 3,5 miliarde.
Trebuie să remarcăm și faptul că, dincolo de aceste progrese cantitative, schimburile noastre comerciale s-au diversificat considerabil, deci suntem pe drumul cel bun.
În planul investițiilor în România, Franța este pe unul dintre locurile fruntașe, cu investiții directe de peste 7 miliarde de euro.
Mă bucur să știu că în România activează aproape toate cele 40 de companii care compun indicele bursier al pieţei de capital franceze.
Faptul că firmele franceze investesc și transferă tehnologie în economia noastră arată că, pentru investitorii francezi, România oferă garanții de stabilitate și este o resursă de prosperitate.
Povestea de succes a parteneriatului dintre Renault și Dacia este binecunoscută la nivel european, şi nu numai. Ea demonstrează, fără a fi singulară, că aici, în România, pot fi reunite toate verigile unei industrii competitive a automobilului.
Acest parteneriat româno-francez a reușit să dea naștere unui actor important pe segmentele emergente ale pieței auto internaționale.
În acest sens, este de dorit să extindem colaborarea în domeniul industriei auto, aeronautică dar și de apărare, în domeniul nuclear, dar și în cel energetic, în general.
Statul român este foarte atent la stimulentele care animă investițiile străine, la calitatea instituțională a mediului de afaceri. Sunt deci încrezător că acesta este contextul în care putem păși pe o nouă treaptă de dezvoltare a cooperării româno-franceze.
Doamnelor și domnilor,
Cooperarea economică dintre România și Franța are un potenţial deosebit, nu doar în privința sectoarelor tradiționale, ci şi în sectoarele de viitor, precum industriile creative, inovația și tehnologiile IT.  
De exemplu, industria automobilelor inteligente poate fi un veritabil accelerator pentru industria Hi-tech și pentru cercetarea aplicată, domenii în care România dispune de un potențial consistent.
Noi ne dorim ca acest potențial să fie cât mai bine valorificat, eventual prin platforme dedicate sinergiei dintre industria auto şi start-up-uri româneşti axate pe inovație, software și tehnologie. În acest sens, este important să exploatăm toate pârghiile de ordin investițional oferite de cadrul european actual.
Pentru România, 2016 este anul în care am avut una dintre cele mai ridicate creșteri economice din Uniunea Europeană.
Pe primul semestru, România a fost campioana europeană a creşterii economice, cu un avans de peste 5%, iar prognozele sunt, în continuare, dintre cele mai favorabile.
Încrederea economică de care se bucură astăzi România se reflectă consistent în dinamica investițiilor străine directe, care au crescut cu circa 23% în prima jumătate a anului.
Există toate premisele ca trendul să continue și în anii următori, odată ce mediul de afaceri va câștiga și mai multă atractivitate și predictibilitate.
România este și va rămâne competitivă din punct de vedere fiscal, ceea ce face bine atât întreprinzătorilor români, cât și investițiilor străine.
Vrem să reducem în continuare birocrația, vom extinde transparența și calitatea instituțională pentru mediul de afaceri, vrem să facem, pe scurt, tot ceea ce se poate ca să gestionăm inteligent atuurile noastre, cum sunt calitatea forței de muncă și potențialul de inovare.
România face o prioritate din dezvoltarea prin competitivitate.
Suntem de asemenea conştienţi de importanţa pe care trebuie să o dăm unei infrastructuri adecvate.
Doamnelor și domnilor,
Privind înapoi la ceea ce am realizat în ultimii 25 de ani, avem multe motive de satisfacție pentru dezvoltarea relațiilor româno-franceze. Dumneavoastră, companiile franceze și române, ați jucat cel mai important rol. Continuaţi pe acest drum şi aveţi încredere în economia României! Putem realiza mai mult și mai bine, pentru români și pentru francezi.
Închei prin a ne dori succes în proiectele pe care le vom dezvolta în continuare, pentru ca realizările economice ale parteneriatului nostru strategic să fie modele ale reușitelor de care proiectul european are astăzi atât de mare nevoie. Vă doresc succes şi mulțumesc!


Onoraţi veterani de război şi din teatrele de operaţii,Domnule Ministru,Înaltpreasfinția Voastră, Doamnelor şi domnilor parlamentari, Domnule Primar, Domnule Președinte al Consiliului Județean, Domnule Subprefect, Doamnelor și domnilor primari şi reprezentanţi ai comunităţilor locale, Doamnelor şi domnilor,
S-a scurs un secol de la evenimentele tragice din toamna anului 1916, de la jertfa eroilor români a căror memorie o cinstim aici. Ei sunt doar o parte din cei aproape 800.000 de militari şi civili, cu care ţara noastră se înscrie în cronica tragică a Marelui Război. Sacrificiul lor nu-l vom uita niciodată!
Locurile în care ne aflăm sunt purtătoarele unora dintre cele mai importante trăsături şi valori identitare româneşti.
De la felul în care s-au organizat și au muncit, de la modul în care și-au obținut și apărat drepturile și până la portul de care întotdeauna au fost mândri, muscelenii au adus o contribuţie importantă la construirea identităţii naţionale.
Pe aceste meleaguri oamenii au ştiut dintotdeauna să lupte pentru valorile lor sociale şi culturale și să le transmită spre păstrare noilor generaţii, să aibă grijă de limbă, carte și învăţătură.
Dacă vrem să cinstim memoria eroilor noștri, a celor care prin curaj și iubire de țară au făcut posibil idealul Marii Uniri, nu va fi suficient doar să înălțăm monumente, să depunem coroane și să ne reamintim de ei în momente festive.
Va trebui să ne redescoperim valorile și să le respectăm. Va trebui să ne încurajăm și promovăm educația, cultura, excelența și performanța, să apreciem contribuția fiecăruia și rezultatele în toate domeniile.
Doamnelor și domnilor,
Prin angajarea în Primul Război Mondial, România dovedea apartenența ei deplină, până la sacrificiu, la spațiul şi procesele politice europene, ce ne marchează de un secol destinul.
Unul dintre mesajele pe care ni le lasă evenimentele dramatice de acum un secol este acela al corespondenţei dintre interesele naţionale cele mai importante şi viziunea şi construcţia unei Europe a păcii, bazată pe respectul drepturilor fundamentale ale omului, statului de drept şi democraţiei pluraliste.
La 100 de ani de la acele momente vorbim despre un nou proiect de țară, al României europene, al unei Românii moderne și prospere, care participă cu propria identitate la construcția europeană.
Cred că un astfel de proiect trebuie să identifice în primul rând care este drumul pe care ţara noastră va trebui să îl parcurgă pentru a oferi românilor siguranţă şi prosperitate.
Avem astăzi nevoie mai mult decât oricând de o viziune care să persiste în timp, dincolo de interesele politice de moment.
Vă chem să fim cu toţii parte la acest proiect, astfel ca, peste un secol de acum înainte, urmaşii noştri să se uite în urmă cu mândrie şi cu recunoştinţă faţă de efortul colectiv al unei naţiuni determinate să-şi atingă adevăratul potenţial. Vă mulţumesc!


Domnule Director,Stimate colege și colegi profesori,Onorate oficialități,Dragi elevi,
Pentru mine este un moment foarte special această vizită, astăzi, la Colegiul vostru, „Carol I”, dar și întreaga mea vizită și circumstanțele acestei vizite aici, în Câmpulung. O să încerc să mă fac ușor de înțeles, prezentând trei teme, care, o să vă dați seama imediat, cum se leagă
Prima temă este cea legată de istorie. Istoria unui loc îl defineşte, şi, la voi în Câmpulung, istoria este atât de bogată încât sunt convins că nu trebuie să mergeți la lecția de istorie ca să știți că aici, într-o frumoasă biserică, odihnește întemeietorul Țării Românești, Basarab I, și acolo m-am oprit astăzi prima dată când am intrat în Câmpulung.
Ajungând aici, este natural, sau self evident, cum se spune în ziua de astăzi, că se pomenește Carol I. Dacă aveți răbdarea, sau sunteți interesați să mă însoțiți mai departe, vom merge la Mausoleul de la Mateiaș, unde vom pomeni pe eroii noștri care au luptat acum 100 de ani pe aceste meleaguri pentru două lucruri, pentru două idei, pentru două valori, care sunt foarte dragi românilor, dar, mi s-a spus, în mod special muscelenilor: libertatea și, în cazul vostru, învățătura.
Ce are libertatea cu învățătura? Asta vom analiza foarte pe scurt imediat. Iată că istoria bogată ne aduce mai devreme sau mai târziu la învățătură, în școală.
Poate ați urmărit, domnule Director, sau voi, dragi elevi, în ultima vreme o discuție la televizor, unde sunt și eu pomenit. E vorba despre așa-numitul proiect de țară. Știe cineva ce este un proiect de țară? Știm cum este cu un proiect de biologie, un proiect de informatică, un proiect de vizită în Haga.  Dar ce e un proiect de țară?
Dacă nu ridică nimeni mâna, o să încerc eu să dau răspunsul singur. Ce este un proiect de țară? O să încerc să vă arăt sau să vă descriu ce este un proiect de țară dând câteva exemple. Și, dacă o luăm exact în ordinea istorică, atunci când am vorbit despre Basarab I, oare care a fost proiectul lui de țară? Întemeierea Țării Românești. Asta a vrut, asta au vrut conducătorii vremii atunci, să existe Țara Românească.
Mergem mai departe la Carol I. Cu siguranță, în cursul orelor de istorie vi s-a spus de Carol I că nu a fost român. El a fost adus din afară. La ce s-or fi gândit politicienii atunci, să aducă un domnitor de afară? Probabil au avut și ei, ați ghicit, un proiect de țară. Care a fost proiectul de ţară al celor care au decis să aducă un domnitor străin? Păi de bună seamă, au vrut să construiască o ţară, au vrut să construiască un regat independent. Asta au vrut. Proiectul de ţară al generaţiei care l-a adus pe Carol I a vrut România independentă. Și au urmat, sigur, acele lupte care au dus la independența României.
Dacă venim un pic mai încoace în istorie, astăzi comemorăm 100 de ani de la intrarea României în Primul Război Mondial. Ce am căutat noi în războiul acela? Am avut un proiect de ţară. Oare care a fost proiectul de ţară care a dus la intrarea României în război, proiect care s-a înfăptuit după ce s-a terminat războiului? Marea Unire. Acesta a fost proiectul de ţară al generaţiei care s-a sacrificat în primul Război.
Şi, dacă venim mai aproape de timpurile noastre, probabil aţi auzit că politicienii, care în general nu au o imagine foarte bună în România, din motive pe care sper că le înlăturăm încet, încet, dar totuşi, în anii ‘90, aşa cum au fost, au avut două obiective, două proiecte de ţară mari, care s-au realizat amândouă. Ştie cineva care au fost cele aceste două proiecte de ţară de după revoluţie?
Evident, aderarea României la UE şi intrarea în NATO. Iată două mari proiecte de ţară care au fost duse la bun sfârșit. Şi acum am considerat că este cazul să ne adunăm şi să vedem ce vrem noi, această generaţie, cu ţara noastră. Să construim un adevărat proiect de ţară care arată cum vrem noi să arate România peste 20, peste 30, peste 50 de ani, cum ajungem acolo, şi atunci ne punem cu siguranţă întrebarea cum putem să aflăm aceste lucruri?
Foarte simplu, adunând oameni care doresc să se implice, care ştiu ce se poate, cum se poate şi atunci vom avea un răspuns. Sper că la anul pe vremea asta, dacă vin aici, să vă pot prezenta proiectul nostru de ţară care va descrie unde vrem să-şi găsească România locul în Uniunea Europeană, dacă vrem să rămânem la margine, unde suntem geografic, dacă vrem să contăm, unde vrem să situăm România în concertul general al naţiunilor de pe glob, ca România să fie o țară de muncitori necalificați sau poate avem ambiția să facem din România o țară inteligentă, cu oameni foarte bine educați.
Dacă vrem să distrugem în continuare sistemul de sănătate și fiecare să se descurce pe cont propriu sau dacă vrem în România viitorului să avem spitale moderne, performante, dacă vrem să avem școli frumoase precum este această școală, domnule director, pe care ne-ați arătat-o astăzi. Aceste lucruri ne preocupă când vorbim de un proiect de țară. Și o parte esențială din această construcție a unei proiecții a României viitorului trebuie, după părerea mea, să fie educația.
Din acest motiv, chiar înainte să prezint ideea unui proiect de țară, am inițiat și prezentat, împreună cu colegele și colegii mei, un proiect mai concret, care se numește „România educată.” „România educată”, după părerea mea, este calea spre viitorul României. Fără o generație educată nu se poate construi viitorul, fără școli bune, fără dascăli pe măsură și fără părinți care înțeleg pentru ce fac copii școală nu putem să mergem mai departe. Și atunci, faptul că am venit astăzi, aici, la voi, în Colegiul „Carol I”, nu se datorează trecutului acestui loc, care este frumos, dar se datorează speranței mele pentru un viitor mai bun și acest viitor sunteți voi, dragi elevi și tineri.
De asta am venit și despre asta sper să avem ocazia să discutăm împreună. Fiindcă astăzi, chiar dacă în final am ținut o alocuțiune, nu acesta a fost scopul venirii mele, ci vreau să avem o discuție, vreau să știu ce vă preocupă, prin întrebările pe care sper că mi le veți pune și sper ca din această discuție să ieșim cu toții câștigați, și voi, și noi. Sunt foarte bucuros că mă aflu astăzi, împreună cu voi, aici.Vă mulțumesc!
Da, domnule profesor. Ne-am văzut adineauri la lecția dumneavoastră de istorie, dacă bine îmi amintesc. Eu am terminat facultatea în 1983 și, până în 1988, am predat într-un mic oraș din județul Sibiu, în Agnita, după care am fost detașat în oraș, cum se spune. Și, în primii ani, am predat la Liceul Pedagogic din Sibiu, așa că, un pic, cunosc situația liceelor pedagogice și recunosc că am fost, mai târziu, când am avut o poziție la Inspectoratul Școlar, puțin nedumerit de noua reformă de atunci, care desființa liceele pedagogice. Sincer, mi-a părut rău. Dacă am fi făcut atunci o evaluare, lucru care în ziua de astăzi se face foarte des, atunci s-a făcut mai rar, a diferitelor tipuri de licee, tind să spun că, în medie, liceele pedagogice au fost în top. Acum, sigur, avem altă formă de pregătire, de institutor, care presupune studii prelungite și aprofundate, ceea ce, cu siguranță, este un lucru bun. Dacă un tânăr studiază mai mulți ani, cu siguranță, va putea să își perfecteze bagajul de cunoștințe, să-și finiseze abilitățile și să ajungă un mare specialist. În acest context, cred că, totuși, rolul liceelor pedagogice, sau cu profil în zona fostelor licee pedagogice, au în continuare un rol foarte important, fiindcă acolo se pregătesc cel mai bine tinerii care, pe urmă, urmează următoarea formă de pregătire și, în final, devin învățători, învățătoare, institutori, institutoare. Eu cred că merită păstrate, nu numai din motive emoționale, liceele pedagogice. Deci, după părerea mea strict personală, ele își vor avea rolul, și un rol pozitiv, și în viitor.
Ciprian, eu cred că nu este o reformă, cel puțin sper, acum să nu mă înțelegi greșit, și o să explic imediat de ce nu vreau să fie o reformă. Din cel puțin două motive. Sistemul de învățământ românesc a evoluat din vremea lui Spiru Haret, care a pus bazele unui sistem foarte, foarte solid și bine gândit, în diferite etape, cu adaptări. Pe vremea comuniștilor s-au făcut câteva schimbări în sistem, unele de bun augur, altele destul de prost gândite și la repezeală. Și am ajuns în noua epocă post-revoluționară, când sistemul educațional românesc a căpătat o boală specifică, pe care, de mai multe ori când m-am referit la această chestiune, am numit-o reformită, o reformită cronică. Noi am avut, nu știu, poate știe domnul Inspector General, 11 miniștri de la Revoluție încoace care s-au ocupat de Educație, fiecare făcând cel puțin o reformă sau două.
Așa, dragii mei, nu se poate! Acest mare sistem de educație are o inerție specifică, care este normală, naturală și bună. Nu poți să dărâmi și să reconstruiești permanent, pentru că atunci ajungi în zona acelui mit, Mitul lui Manole. Deci, noi am făcut un sistem educațional al lui Manole. Profesorii, cu elevii, cu părinții construiau ziua, Ministerul noaptea mai făcea o reformă. Rezultatul nu este exact ce ne-am dorit și, din acest motiv, nu doresc ca acest proiect, „România Educată”, să fie considerat o nouă reformă, a 28-a, nu. Celălalt motiv este că, în realitate, după atâtea reforme și după atâtea adaptări, discutabile unele, altele bune, nimic de zis, avem nevoie de altceva.
Avem nevoie de o regândire a sistemului, o reală regândire. Trebuie să știm unde vrem să fie sistemul educațional din România peste 20, peste 30, peste 50 de ani și să construim ceva în perspectivă. Mi se pare inadmisibil ca un elev care intră în clasa a IX-a să nu știe cum va da BAC-ul. Este, pur și simplu, inadmisibil. Ca să nu spunem că, de fapt, el ar trebui să știe, și părinții lui, nu într-a IX-a care va fi parcursul lui educațional. Va trebui să știe cel târziu în clasa a V-a. Și mai bine, aici nu pentru elevi, ci pentru părinți, să știe din capul locului, dacă se înscrie într-o anumită școală, ce șanse are să meargă pe urmă în clasa a V-a într-o anumită zonă, de acolo într-a IX-a. Deci, trebuie să aibă un parcurs școlar previzibil. Or, ca să fie previzibil, trebuie să fie sistemul predictibil și trebuie să aibă o stabilitate. Trebuie să știm exact care sunt posibilitățile și trebuie să știe fiecare ce îl așteaptă. Cum să stea părinții liniștiți? Noi tot spunem părinților să stea liniștiți, că ne ocupăm noi, că știm mai bine. Păi, cum să stea liniștiți dacă copilul este în clasa a XI-a și nu știe ce fel de BAC va da peste un an, când termină a XII-a? Aceste lucruri, făcute pe picior, cum se spune popular, nu pot fi bune.
Pe de altă parte, nu poți să construiești sau să consolidezi un mare sistem, cum este sistemul educațional, repede. Nici nu poți să construiești pentru cinci ani, că parcursul școlar al unui elev este mult mai lung. Deja, douăsprezece clase sunt practic regula. Foarte mulți deja consideră că 16 ani, inclusiv studiile superioare, devin regula. Și atunci, cum să construiești un sistem, ca să știi ce va fi peste 10 ani, când el durează 16 ani? Din acest motiv, am spus că trebuie să avem o gândire care ne duce mult mai mult în viitor și definește ce vrem cu învățământul în România, și asta nu se poate discuta separat de ce vrem noi în România.
Din aceste două motive, nu vreau să fie văzută ca o reformă, ci ca un demers profund, amplu, şi de destul de lungă durată de definire a sistemului nostru românesc educaţional. Şi am pornit deja, de la începutul acestui an, şi nu vom avea primele concluzii mai repede de sfârșitul anului viitor. Considerăm că este relativ puţin timp, dar măcar până atunci vom avea centralizate opiniile şi opţiunile a mii de dascăli, mii sau zeci de mii de părinţi, părerile multor elevi din toate ciclurile, părerile multor specialişti - avem specialişti buni în ştiinţele educației - şi doar atunci, concluzionând, vom putea să spunem: „Dragii mei, noi toţi care am lucrat pe acest proiect „România educată” propunem românilor următoarea gândire, care va fi apoi dezbătută, în mod natural, şi cu politicienii. Şi, în final, Parlamentul va hotărî, prin lege, care va fi viitorul învăţământului românesc. Este singura modalitate prin care cred că avem șansa să depășim aceste schimbări, în mici trepte, şi nu întotdeauna dezinteresate, cum am văzut recent în discuţia care a fost în Parlament, şi să ajungem la un sistem care este şi stabil, performant şi orientat spre viitor.”
Cam aceleaşi aşteptări pe care le am şi eu de la mine. Adică să mă implic, să dau tot ce pot şi să contribui un pic, cât mă ajută Dumnezeu, să fac să meargă lucrurile mai bine.
Depinde cum definim un timp relativ scurt. Fiind fizician, chestiunea cu relativitatea îmi este oarecum cunoscută. Hai să zicem ce putem să facem într-o perioadă previzibilă. Mai întâi cred că este important să vedem de ce vor să plece tinerii. Nu o să vă întreb, dar sunt convins că dacă s-ar face un sondaj între elevii Colegiului Carol, rezultatele ar fi cam aceleaşi ca în alte zone. Foarte mulţi, prea mulţi şi-ar dori să plece. Şi atunci trebuie să pornim de la întrebarea „dar de ce vor să plece”? De bună seamă, nu de bine ce le este. Chit că motivaţii strict materiale poate sunt, probabil la unii contează mult. Dar nu poate să fie singura explicaţie. Dacă ne uităm în urmă, cu toate poveştile politicienilor de la televizor, totuşi ne merge mai bine decât acum 10 ani, 20 de ani sau 30-40 de ani. Ne merge mai bine, dar nu tuturor. Trebuie să facem această paranteză şi să fim oneşti. Sunt încă prea mulţi oameni sărăci în România, dar, în ansamblu, societatea a progresat şi atunci totuşi, unde greşim? Eu cred că tinerii îşi doresc să găsească mai multă deschidere din capul locului, eu cred că îşi doresc sisteme mai deschide, îşi doresc şanse de carieră, de carieră previzibilă. Şi la noi, se poate merge la domnul primar: „Bună ziua, sunt tânăr, sunt dornic, vreau să muncesc”. Şi o să vă spună domnul primar: „Păi ştiţi, chiar acum nu merge, mai veniţi, nu avem posturi”. Aceste lucruri descurajează.
Trebuie să schimbăm fundamental două lucruri în România pentru a o face iarăşi atractivă pentru tineri. Trebuie să creştem, totuşi, nivelul de trai, asta se poate, lucrând la o economie performantă, încurajând capitalul românesc şi capitalul străin, creând locuri de muncă. Chiar am avut o discuţie cu domnul primar când am vizitat muzeul şi mi-a spus că din păcate numărul locurilor din muncă aici, în Câmpulung, scade. Scăzând numărul locurilor de muncă, nivelul de trai cu greu va creşte. Deci locuri de muncă, dar nu orice locuri de muncă, ci locuri de muncă foarte bine plătite. Ori locuri de muncă foarte bine plătite vor fi exact atunci când apar firme care plătesc. Dar în ziua de astăzi nimeni nu plăteşte mult pentru munca brută, se plăteşte însă mult pentru inteligenţă. Ca să ai tineri care sunt bine plătiţi, ei trebuie să fie, în mod natural, foarte bine pregătiţi, foarte bine educaţi în zone performante, high-tech în mod special, industrii inteligente, şi atunci lucrurile în această zonă se vor îmbunătăți. Iată că, orice am discuta, ajungem iarăşi la „România Educată”.
A doua chestiune ţine de felul în care se acţionează pe piaţa muncii. Am vorbit cu mulţi tineri care sunt foarte bine pregătiţi, câştigă bine şi nu vin înapoi în ţară, cu toate că și-ar permite. Şi au făcut economii suficiente, la 30-40 de ani, şi ar veni. Nu văd exact cum ar putea să-şi construiască o carieră în condiţiile în care, din păcate, în ziua de azi, în România, în continuare, de multe ori trebuie să cunoşti pe cineva ca să treci pe următoarea treaptă de carieră şi nu să ştii să faci ceva. Or, după părerea mea, asta trebuie să se schimbe fundamental, și aici nu doar în sectorul bugetar este situația, ci, de multe ori, chit că o să mă contrazică antreprenorii, de multe ori și în mediu privat funcționează tot așa. Deci, noi trebuie să schimbăm lucrurile și promovarea să se facă dacă știi să faci ceva bine, nu dacă cunoști pe cineva bine. Adică, trebuie să venim la merit și să construim ceva ce se numește o meritocrație și atunci, tinerii, cu siguranță, se vor simți iarăși confortabil în țara lor și acesta este un lucru pe care mi-l doresc foarte, foarte mult.Dacă vorbim de securitate națională și de ce se ocupă CSAT-ul, atunci, sigur putem, cel puțin la prima vedere, să ne punem problema dacă învățământul este o problemă de securitate națională și, cu siguranță, se poate construi o abordare de acest fel. Însă, eu vă spun, educația nu ține atât de securitatea națională, educația ține de ființa națională, de însăși existența noastră ca popor, ca națiune, și atunci nu putem să o restrângem într-un recipient care se ocupă de securitatea în sensul mai clasic, de apărare împotriva dușmanilor, în special din afară, a chestiunilor care țin de securitatea persoanelor și a sistemelor.
Educația ține de ființa neamului românesc și atâta vreme cât nu înțelegem acest lucru și tratăm educația ca și un domeniu ca oricare altul nu vom progresa și nici nu vom ajunge la 6%. Aici este nevoie de foarte multă implicare, și nu numai a mea, și a colegei mele, și a colegilor mei din sală. Deci este nevoie de o implicare a tuturor, altfel cum să-i convingem pe politicieni să acorde această importanță învățământului.
Nu mai trăim într-o eră dictatorială, unde unul, cel din vârf spunea, și de obicei dădea indicații prețioase, acum dăm 6%. Eu pot să spun: „Vă rog, domnule Prim-ministru și onorați membri ai Guvernului, să dați 6% în învățământ”. Din foarte multe motive nu se va întâmpla. Nu se va întâmpla fiindcă, în general, învățământul nu este decât declarativ prioritate națională, dar pe oricine întrebați vă spune: „învățământul, acolo-i baza”; și când se întoarce, e altceva. Și e nevoie ca și sistemul din interior să devină mai performant. Altfel lucrurile nu se mișcă și, din acest motiv, am construit proiectul „România educată”, ca să obținem opinii, să obținem expertiză și să convingem oamenii. Evident că unul din obiectivele proiectului este să intrăm în contact cu mii și mii de oameni pe care și noi îi convingem că este nevoie de un astfel de demers.
Și atunci, pot să vă spun că atâta vreme cât voi fi eu acolo, la Cotroceni, Educația va ține de ființa națională și va fi o prioritate națională și, dacă reușim împreună să construim un sistem care este o performanță națională, atunci cu siguranță o să ajungem să putem cheltui cu folos o cotă importantă din PIB, acei 6% și să avem o generație din care nu se pierde jumătate când ajunge la BAC. Vă dați seama ce aberație națională să educi copiii până în clasa a XII-a și jumătate să pice la BAC? Păi este cea mai mare prostie imaginabilă, înseamnă că nimic nu este croit pentru realitate, nimic nu-i pregătește realmente pentru viață, altfel cum s-ar putea întâmpla așa ceva? Ori, pentru a preveni această irosire nemaipomenită de entuziasm tineresc și de resursă care a fost folosită pentru educarea lor, trebuie să facem lucrurile mai bine, mult mai bine.
Mulțumesc. E o problemă care necesită implicarea încă a multor instituții și factori în afară de sistemul educațional, fiindcă sunt copii care pur și simplu nu își permit anumite lucruri, sunt familii care, cum am spus înainte, din păcate nu își permit anumite lucruri. Cred că este o obligație morală a societății ca acești elevi să fie ajutați. Există un sistem de burse care vine în sprijinul lor. Știu, sunt prea mici. Dar există sistemul și poate fi îmbunătățit, există ajutor pentru familiile care nu își permit și cred că aceste două combinate pot rezolva problema.
Noi trebuie să ajungem acolo unde toți copiii au șanse egale, dar pe bune, nu din naștere. Toți spunem: „toți oamenii sunt egali”, OK, dar 5 secunde după naștere nu mai suntem egali, fiindcă unul e bogat, altul e sărac, unul se naște într-o zonă extrem de săracă, de exemplu în centrul Africii, și altul se naște în România, unde acela din România o duce cam de 50 de ori mai bine. Și totuși, în comparație cu vecinul lui, poate nu o duce bine, poate vecinul își permite să își cumpere un iPad nou și el nu își permite nici măcar să își cumpere o pereche de blugi noi, ori, aceste lucruri trebuie eliminate și nu trebuie să conteze. Trebuie să ajungem acolo încât singurul lucru care contează este dorința de a învăța și capacitatea de a te specializa și într-o anumită zonă.
După părerea mea, alte metode decât aceste două, ajutor pentru familii care nu își permit și burse pentru elevii care au nevoie, sunt greu de imaginat în momentul de față, dar aceste două folosite cu cap rezolvă problema. Vă mulțumesc!


Onorate domnule Djuvara,Onorate domnule Şora,Onorată asistenţă,
Este o onoare pentru mine ca, în numele Statului Român, să vă înmânez Ordinul Național Steaua României. Cinstim, astfel, Opera Omnia a fiecăruia dintre dumneavoastră.
În nume personal, și, sunt convins, în asentimentul compatrioților noștri, vă felicit pentru impresionantele realizări ce stau mărturie unor cariere, vieți și caractere exemplare!
România a fost binecuvântată în secolul Unității sale naționale cu intelectuali de marcă, având astfel privilegiul de a contribui la progresul civilizației.
Dumneavoastră, domnule Neagu Djuvara, domnule Mihai Șora, ați trasat în domeniile istoriei și filosofiei repere de cunoaștere deosebite, a căror consistență și viziune sunt egalate doar de profundul lor angajament etic.
Domnule Neagu Djuvara, înțelegerea trecutului și respectul valorilor, mesajul fundamental al întregii dumneavoastră vieți, este darul pe care îl faceți tinerelor generații.
Domnule Mihai Șora, ne-ați condus spiritul prin zbuciumul vieții contemporane pentru ca prin dialoguri, dileme și interogații să ne putem orienta în fața provocărilor prezentului.
Distinse domnule Djuvara,
Distinse domnule Șora,
Prin generațiile de specialiști care au avut șansa să vă cunoască lucrările, să vă fie discipoli ori colaboratori, opera dumneavoastră rămâne mereu tânără.
Sunt convins că viitorul va reține că valorile României moderne și democratice s-au sprijinit și pe opera cu care dumneavoastră ați îmbogățit secolului Marii noastre Uniri.
Pentru tot ce ați dăruit spiritului românesc, la împlinirea unor adevărate jubilee de viață, vă mulțumesc încă o dată, în numele meu, al statului român și al românilor și vă urez La mulți ani!









Domnule Guvernator, vă mulțumesc pentru invitația de a participa la acest eveniment!
Mă bucur că am avut ocazia să vizitez muzeul, iar apoi tezaurul de la Banca Națională a României! Orice asemenea vizită face evident faptul că aurul rămâne, totuși, cea mai sclipitoare eră în istoria monetară a omenirii. De-a lungul timpului, sistemele monetare s-au modificat profund, iar maniera în care sunt ele astăzi administrate, în paradigma «reguli versus discreționarism», a devenit tot mai importantă. În România postcomunistă, Banca Națională a etalat consecvență cu importanța rolului său, rol însușit sistematic, cu responsabilitate. 
Anul 2015 are o semnificație specială, întrucât marchează o dublă aniversare. Pe de-o parte, în 2015 se împlinesc 150 de ani de la nașterea primului rege al României Mari. Regele Ferdinand I a fost un lider integrator, un simbol al unificării, dar și al dezvoltării și consolidării statului modern. 
Salut faptul că această aniversare este marcată aici, la Banca Națională a României, printr-o emisiune numismatică specială. Pe de altă parte, tot anul acesta aniversăm și 135 de ani de la înființarea Băncii Naționale a României. Trecerea anilor aduce cu sine înțelepciune și stabilitate, nu doar pentru oameni, ci și pentru instituții. «La mulți ani!» BNR și felicitări tuturor celor care, zi de zi, își desfășoară activitatea aici! 
România a beneficiat, cu precădere în ultima perioadă, de un sistem bancar stabil, solid, iar acesta este, în primul rând, meritul Băncii Naționale a României. În ciuda unei tranziții sinuoase, chiar împovărătoare prin dezechilibre și ajustări, BNR a rămas, în conștiința societății românești, un pilon de stabilitate și echilibru. Actualmente, România are în față un nou context economic, cu toate provocările unui orizont post-tranziție, post-aderare europeană și post-criză. Sunt convins că Banca Națională va rămâne, în continuare, același factor esențial în parcursul de modernizare a României.
Ca țară membră a Uniunii Europene, ca parte a proiectului european, România trebuie să se pregătească, atent și consecvent, și pentru integrarea monetară. Euro este proiectul politic, economic și instituțional la care România poate și trebuie să aspire. Ferestrele de oportunitate există pentru a fi valorificate. În acest sens, obiectivul de aderare la zona euro este pentru România, în egală măsură, o ancoră pentru disciplină economică, pentru predictibilitate și stabilitate.
Dezvoltarea României trebuie să pornească de la exigențele elementare ale unui model economic de succes: responsabilitate și sustenabilitate. Istoria recentă arată că nu ne mai putem permite experimente economice sau politici publice cu jumătăți de măsură, mai ales când acestea atentează la aspirațiile noastre de libertate și prosperitate pe termen lung. 
Tocmai de aceea, devine imperativ să renunțăm la cel puțin câteva iluzii: în primul rând, iluzia că prosperitatea se poate construi pe deficite bugetare și datorie publică, rostogolită continuu, de la un an la altul; apoi, iluzia că politicile monetare și fiscale pot compensa absența reformelor reale; nu în cele din urmă, iluzia că odată ce prosperitatea a fost obținută, ea nu se va mai pierde, ceea ce este profund greșit. De aici și nevoia pentru o nouă abordare, una bazată pe responsabilitate și principii sănătoase. 
Aș putea invoca, drept exemplu, noul Cod fiscal, pe care chiar zilele acestea îl analizez, pentru a decide asupra oportunității promulgării sale. Nu știu cum s-a strecurat aprecierea că acest Cod fiscal ar revoluționa finanțele României, prin simpla reducere a unor impozite. Cred că n-ar trebui să ne preocupe doar scăderea taxelor, ci și maniera în care se face aceasta. O asemenea schimbare este utilă, însă fără să pună în pericol anumite beneficii, cum ar fi sustenabilitatea finanțelor publice, care a fost consolidată, cu eforturi serioase, în ultima perioadă. În plus, aflați totuși în prag de an electoral, trebuie să înțelegem distanța dintre tentația politică și realitatea economică.
Totodată, contextul actual, atât economic cât și geopolitic, impune abordări prudente, responsabile pentru starea finanțelor publice, și echilibre economice. Situația cu care se confruntă Grecia în acest moment este, fără îndoială, una cu adevărat dificilă. Însă, în ultima vreme, prea des și parcă prea nedrept, problemele economice ale Greciei au fost trecute în contul monedei comune, al Uniunii Europene chiar. Mai degrabă, în această etapă post-criză, Grecia ne-a dezvăluit un model economic susținut decenii de-a rândul prin deficite și datorie publică. Astfel de dezechilibre trebuie corectate profund iar economia ne arată că soluțiile politice miraculoase nu există. 
Pentru ca economia noastră să devină cu adevărat competitivă, România are nevoie de îmbunătățirea calității instituționale a mediului de afaceri. Transparența, stabilitatea și predictibilitatea fiscală și legislativă sunt elemente importante pentru stimularea investițiilor și a antreprenoriatului. Birocrația și povara reglementărilor afectează funcționarea mediului de afaceri, iar fenomenul corupției poate submina subtil și sigur dezvoltarea economică. Nu este suficient ca progresul economic al României să aibă doar o alură cantitativă, statistică, prin rate înalte de creștere, care atunci când sunt obținute ușor se pot pierde la fel de ușor. Avem nevoie de o economie sănătoasă, care să prospere și în sens calitativ, prin productivitate și competitivitate, căci de aici va veni bunăstarea pe termen lung în viața de zi cu zi a românilor.
Ultimii ani au arătat că România a ieșit definitiv din paradigma inflaționistă. Putem spune că tranziția economică a fost încheiată, însă aceasta nu înseamnă că România a făcut saltul decisiv, definitiv și generalizat, la principiile economiei de piață. Economia pare construită, în continuare, în jurul bugetului de stat, ceea ce explică de ce românii așteaptă ca multe lucruri să vină, în continuare, de la stat sau prin intermediul statului. În același timp, sectorul public poate să participe tot mai mult, în calitate de actor competitiv, însă în cadrul regulilor economice de bază. Este nevoie ca întreprinderile de stat să își corecteze dezechilibrele, care trădează indisciplină financiară și management defectuos. Încă nu este târziu, în acest sens, să înțelegem necesitatea regândirii rolului statului, prin întărirea prezenței sale instituționale și restrângerea prezenței sale economice. Avem nevoie, în continuare, de consolidarea principiilor economiei de piață, de o democrație centrată pe interesele cetățeanului, nu ale politicianului, de un stat de drept care să arbitreze, nu care să joace în mod discreționar. Altfel nu vom putea spera la europenizarea României, la dezvoltarea unei clase de mijloc puternice, care este indicatorul autentic al dezvoltării economice.
Cred că a venit vremea maturității, a schimbărilor de paradigmă și a reformelor duse până la capăt. România are astăzi nevoie, poate mai mult ca niciodată, de o nouă perspectivă, de un nou model de dezvoltare, unul durabil, construit pe bazele sănătoase ale competitivității și libertății economice. Totodată, trebuie să păstrăm și să protejăm progresele de până în prezent, căci acumulările prezentului oferă șansele performanțelor viitoare, cele pe care cu toții ni le dorim.

Sunt bucuros că am ocazia să decorez sportivi români care au urcat pe podium la Olimpiada de la Rio.
Vreau să vă felicit din toată inima atât pe voi, cei care aţi reuşit să obțineți medalii, cât şi întregul lot naţional, care a participat la Jocurile Olimpice de la Rio.
Alături de milioane de români, am urmărit cu emoţie performanţele voastre din acest an şi trebuie să mărturisesc că vi se cuvine mai mult decât o medalie: meritaţi recunoştinţa întregii ţări pentru efortul depus.
Am organizat abia astăzi această sesiune de decorări pentru că am aşteptat şi rezultatele Jocurilor Paralimpice de la Rio. Şi bine am făcut. Faptul că avem un medaliat şi la această competiţie nu poate decât să ne bucure. Întregul lot naţional paralimpic, însă, trebuie felicitat.
România are sportivi care, prin ceea ce fac, reuşesc mai mult decât un loc pe podium. Mai presus de toate, oferă o lecţie de viaţă, un exemplu al tăriei de caracter. Sunt rezultate care arată că avem un potenţial enorm, care așteaptă să fie exploatat.
Pe această cale, doresc să-i felicit şi pe antrenorii și staff-ul tehnic care v-au fost alături atât pe parcursul pregătirilor, cât şi în momentele pline de încordare din timpul competiţiei.
De asemenea, îmi îndrept atenţia către membrii familiei şi către apropiații dumneavoastră, care v-au susţinut în tot acest timp.
Aș vrea să mai adaug aici un lucru, ca să nu existe speculații. Lipsește un sportiv din acest lot de medaliați, întrucât există o suspiciune privind un test antidoping. Aşteptăm un verdict clar în privinţa lui. Când va exista o decizie finală în acest caz, care să infirme acuzaţiile, îl voi invita şi pe el la Cotroceni.
Urmărind participarea la Jocurile Olimpice, nu am putut să trec cu vederea anumite critici care au fost exprimate în spațiul public cu privire la rezultatele olimpicilor noștri.
Cele mai multe nu m-au surprins atât prin virulență, cât mai ales pentru că au fost total nedrepte. Reacțiile de acest tip nu aduc niciun beneficiu sportului românesc.
Lucrurile nu s-au agravat acum, ci gradual, în cursul ultimelor decenii. Este nedrept ca tocmai sportivii care concurează să fie făcuți responsabili.
Cerem rezultate, dar uităm să privim dincolo de ceea ce se vede în spatele micilor ecrane. De aceea v-am și invitat astăzi aici, pentru a arăta că performanțele și munca depusă de voi, ani la rând, nu vor fi lăsate în plan secund.
Palmaresul României, de-a lungul timpului, demonstrează că suntem capabili să facem performanţe remarcabile, dar trebuie să ne uităm cum este gestionat și valorificat sportul în societatea noastră.
Având acest tablou în față, cred că este necesară și urgentă o dezbatere amplă asupra sportului. Pentru o reconstrucție durabilă este nevoie să gândim împreună un plan solid pentru viitorul sportului românesc.
A câştiga medalii și a avea rezultate deosebite, fără o strategie bine pusă la punct, asumată prin larg consens, este greu. Nu criticând sportivii vom reuși să îndreptăm lucrurile și nici făcând primeniri de suprafață.
Şcoala ar trebui să joace un rol fundamental în toată această reconstrucție. Trebuie sprijinite programele sportive în şcoli, iar tinerilor trebuie să li se insufle dragostea pentru sport şi dorinţa de a face performanţă.
A fi printre primii, nu numai în sport, dar şi în alte domenii, nu este deloc simplu. Este rodul unei munci asidue, consecvente. Aici este miza pe care trebuie să o urmărim.
De aceea, respectând efortul pe care îl depuneţi, vă asigur că voi face tot ce îmi stă în putere pentru a impulsiona reconstrucția sportului românesc.
Sunteţi modele pentru întreaga societate şi reuşiţi să inspiraţi generaţii prin pasiunea, abnegaţia şi rezultatele dumneavoastră. Acesta este un motiv în plus de a vă felicita încă o dată şi de a vă asigura de sprijinul meu necondiţionat!
Vă mulțumesc pentru invitație și vă felicit pentru lansarea acestui volum care este rodul unei activități politice îndelungate. Vă mărturisesc că am venit aici din mai multe motive: dintr-unul personal, de suflet - eu însumi aparțin unei minorități care este reprezentată bine în Parlamentul României; din respect pentru contribuția dumneavoastră de-a lungul anilor la construcția democrației în România; dar și cu gândul la viitor, mai ales că ne așteaptă campania electorală.
Statul român se mândrește cu faptul că existența sa modernă, marcată de momentul Marii Uniri de la 1918 și definită astăzi de apartenența europeană și euro-atlantică, este năzuința și proiectul unei majorități sprijinit pe participarea, înțelegerea și contribuția minorităților etnice.
La începutul anilor ‘90 România și-a asumat ceea ce putea fi considerat un experiment. Mai ales pentru o societate la început de tranziție, ideea de a consfinți prin Constituție prezența în Parlament a tuturor minorităților naționale a fost o dovadă de deschidere și o expresie a unor principii democratice fundamentale: participarea și reprezentarea.
S-a dovedit a fi o idee de succes. Și, iată, astăzi sunteți la un moment de bilanț pe care nu pot decât să-l salut.
Cred că de-a lungul anilor, prin prezența Grupului  Minorităților Naționale în Parlament, au avut de câștigat nu doar cei pe care-i reprezentați în mod direct, membrii comunităților din care faceți parte, ci noi toți, cetățenii României.
Atunci când a fost vorba de marile interese naționale ale României, de consolidarea democratică, de apărarea și promovarea drepturilor omului, de aderarea noastră la NATO și la Uniunea Europeană, ați fost parteneri loiali, corecți și angajați.
Până la urmă, ce ne unește pe toți este apartenența la o națiune de cetățeni, puternică prin diversitatea ei și prin valorile pe care le susține și exprimă.
În tot acest timp, ați fost parte din procesul de decizie, prin activitatea dumneavoastră legislativă și ați contribuit la construcția unei Românii tolerante, care valorifică diversitatea.
Grupul Parlamentar la Minorităților Naționale este o expresie în plan politic a dialogului social și interetnic. Iar România are în diversitatea sa - etnică, confesională, culturală - un uriaș potențial și poate fi, prin experiența sa, un contributor major și credibil la construcția europeană. Este important să nu luăm toate aceste lucruri drept un dat câştigat, ci să le cultivăm permanent. Într-o Românie europeană, toleranța, la fel ca și libertatea, este esențială.
Aș asocia acest moment cu un bilanț al consolidării democratice. Dați-mi voie de aceea să spun câteva lucruri despre viitor, mai ales că ne așteaptă campania electorală.
Dumneavoastră aveți, într-un fel, un avantaj - nu sunteți sub presiunea procentelor, chiar aşa mult ca şi ceilalţi competitori electorali. Mi-aș dori ca în această campanie electorală nu goana după procente să-i motiveze pe politicieni, ci respectul față de alegători.
Electoratul s-a maturizat, este momentul ca și clasa politică, în ansamblul ei, s-o facă. Cred că în această campanie, forțele politice au șansa de a arăta că au încheiat ele însele etapa promisiunilor goale, a spectacolului fără substanță și politicianismului.
Închei prin a-mi exprima aprecierea față de activitatea legislativă a Grupului Parlamentar al Minorităților Naționale începând din ‘90 până astăzi și vă doresc mult succes pe mai departe!
Am încredere că viitorul spre care ne îndreptăm este unul al dialogului, toleranței și unității în diversitate!
Dați-mi voie, în primul rând, să vă felicit pe toți care ați decis, de la început sau pe parcurs, să vă implicați în acest mare proiect, Capitală Culturală Europeană Timișoara 2021. Nu știu dacă toată lumea, și dintre cei implicați, își dă seama ce vi se întâmplă. Dacă nu, vă spun acum: vi se întâmplă cel mai important lucru care i se poate întâmpla unei comunități urbane. Vă pregătiți pentru programul care schimbă Timișoara.
Aveți privilegiul, care cred că putem să spunem că este unic, să fi fost Timișoara locul în care a pornit Revoluția în decembrie ‘89 și, după, istoric vorbind, doar câțiva ani, să aveți șansa să fiți Capitală Culturală Europeană. Eu am spus-o dintotdeauna, dar acum se vede: ceva special trebuie să fie în Timișoara asta. Sper să știți acest lucru și eu sunt convins că va fi un succes.
O să îmi permit să spun doar câteva lucruri, din poziția mea upgradată, sau updatată, fiindcă într-un fel am văzut Capitala Culturală Europeană când am pregătit Sibiul pentru acest mega-proiect, altfel am văzut-o fiind anului cultural, altfel când s-a terminat și acum, după atâția ani, deja sunt aproape 10 ani, mai exact în primăvara lui 2017 sper să existe o comemorare de 10 ani de Capitală Culturală, cred că am reușit să îmi clarific și eu niște lucruri despre cum a fost cu Capitala Culturală.
Cel mai important lucru, după părerea mea, este a defini programul și această etapă cu succes ați făcut-o, și știți unde vreți să mergeți.
Al doilea lucru, cel puțin la fel de important, este pregătirea pentru proiectul propriu-zis și aici e bine să ținem cont de faptul că este un proiect poli-fațetă și deja, dacă definim cadrul acestui proiect, ne dăm seama că este nevoie de foarte multe lucruri, cum domnul Primar General Cultural a subliniat deja.
Este nevoie de pregătirea orașului pentru acest proiect și, în drum, pe jos am venit de la Catedrală până aici, am văzut că s-au făcut pași foarte hotărâți în această direcție și cred că pot să vă felicit aici, nu se supără nimeni, și pe toți timișorenii care au participat.
A transforma un oraș într-o scenă, într-o Capitală Culturală Europeană, vă spun, pentru un primar este cel mai bun lucru care se poate întâmpla. Este nevoie, pe urmă, de a crea un cadru general care permite și manifestarea Capitalei Culturale, dar care permite și europenilor să ajungă aici, în Capitală.
Chestiunea nu ține doar de a avea evenimentele propriu-zise, ci și de a genera cadrul, evenimentele, accesibilitatea și vizibilitatea, foarte importante. Cadrul general politic, cel puțin în plan local, cred că s-a creat. Primăria, cu Consiliul Județean, cu Prefectura, cu toate instituțiile locale, din câte știu eu, au lucrat împreună pentru acest proiect și sunt convins că, indiferent de rezultatul unor alegeri sau altor alegeri, există tăria de caracter instituțional pentru a păstra adeziunea și acest lucru este important.
La fel de important, domnule Primar, este să convingeți guvernanții să vă dea ceva sprijin. Acest sprijin, iarăși, este de mai multe feluri. Sigur, cea mai evidentă chestiune sunt banii, dar banii singuri nu rezolvă decât o parte din probleme. Este important ca Guvernul să înțeleagă acest program, să vă sprijine cu toate entitățile care joacă un rol aici, și nu e numai Ministerul Culturii și Ministerul Finanțelor. La fel de importante sunt și multe alte entități guvernamentale, care efectiv trebuie să vă ajute să creați cadrul național pentru această Capitală Culturală Europeană.
Esența, totuși, a unei Capitale Culturale Europene rămân oamenii. Ca și, de fapt, în orice proiect, fără oameni nimic nu ar fi, decât frumusețile naturii. Și aveți un oraș frumos, dar ce au făcut oamenii aici este notabil. Esența e programul cultural, acesta trebuie generat, cred că este singurul termen potrivit, cu mare grijă, pentru a sublinia și latura națională, latura locală, latura europeană.
Fără latura europeană, e greu de vorbit despre o Capitală Culturală Europeană și Timișoara are ce arăta. Timișoara este un oraș al inovării nu numai în spațiul universitar sau în spațiul antreprenorial, este un oraș al inovării și în plan cultural. Și aici în sprijin vin foarte multe lucruri, am spus deja de zona antreprenorială, zona instituțiilor culturale, care este foarte importantă, zona bisericilor și faptul că vă aflați la confluența, sau să zicem la locul de sinergie, a două lumi, ca să spunem așa, lumea ortodoxă și lumea catolică. Toate acestea ajută.
Organizarea propriu-zisă a acestor evenimente culturale creează în cadrul legislației românești provocări specifice foarte mari. Dar poate, până peste 5 ani, se va reuși și armonizarea cadrului legal pentru a permite desfășurarea tuturor manifestărilor care sunt aici foarte importante.
Am ajuns la concluzia că e foarte, foarte bine să apară cât mai multe evenimente care sunt aduse din afară și care se completează cu evenimentele create aici, în Capitala Culturală. Astfel, ajung să lucreze împreună artiști de aici cu artiști din afară și rezultatele sunt câteodată spectaculoase. Apar creații care, pe urmă, sunt relevante pentru cultura europeană din momentul în care trăim. E foarte bine că v-ați definit din capul locului ce vreți să fie, realizările după ce se termină Capitala Culturală Europeană și mi se pare că ați definit foarte bine acest cadru.
Din punct de vedere operaţional, cel mai important lucru, în timpul Capitalei Culturale Europene, dar până atunci mai e mult, este să existe un centru de comandă unic, altfel se întâmplă ce se întâmplă la noi aproape de fiecare dată. Indiferent dacă avem un eveniment pozitiv sau unul tragic, ne împiedicăm cu stângul de dreptul. Vă doresc să ştiţi să evitaţi aceste interferenţe care diminuează întreg ansamblul.
Am citit că aţi făcut câteva sondaje pe parcurs şi aţi constatat că majoritatea timişorenilor vor să fie în acest film, ca să mă exprim aşa colocvial. Este excelent, dar vă rog să-i încurajaţi ca de la dorința de a fi în acest proiect chiar să ajungă în acest proiect şi să-i identifice ca şi un proiect al lor. E foarte, foarte important pentru felul în care se simte atunci comunitatea. Dacă fiecare timişorean sau majoritatea timişorenilor simt că este proiectul lor, că sunt parte dintr-un proiect mare care defineşte oraşul lor atunci veţi constata că aveţi un suport inestimabil, un suport foarte, foarte valoros care duce întregul proiect Capitală Culturală Europeană.
Veţi reuşi, fără îndoială, să creaţi şi cadrul şi esenţa proiectului. Nu uitaţi că, şi în politică, dar şi în astfel de proiecte, e bine să faci lucruri, până să şi vorbeşti despre ele, deci publicitatea este foarte importantă, şi atunci veţi avea şi suficienţi musafiri şi veţi avea şi suficientă atenţie din partea nu numai a celor avizaţi, a specialiştilor, ci şi din partea publicului general.
Cum construiţi programul cultural, poate ştiţi, poate încă nu, dar pentru cei care nu au multă tangenţă, aş spune poate sub formă de anecdotă, care, de fapt, nu este. Am mers într-o deplasare cu mai mulţi, mai demult, când am fost simplu Primar, cu mai mulţi înalţi demnitari ai statului, după Capitala Culturală şi, sigur, veni vorba de Capitala Culturală. Și unul din delegaţi, o persoană care a avut funcţii importate zice ah, da, voi cu Sibiul, bine, aţi făcut şi voi un festival şi v-aţi pus în atenţia publicului.
Dacă cineva crede că o Capitală Culturală este un festival atunci se înşeală amarnic. O Capitală Culturală este un mega-proiect, care poate fi apreciat la justa lui apăsare după ce trece.
Gândiţi-vă numai la Olimpiadă, mare proiect, care ţine două săptămâni. O Capitală Culturală ţine 52 de săptămâni, și aşteptările publicului sunt ca din prima zi până în ultima să fie totul la superlativ. Mie mi s-a părut important să existe şi evenimente care au deja tradiţie locală, sunt festivaluri care au tradiţie, de multe ori, de ani de zile, dar cred că este important să se inventeze şi highlight-uri noi, deci să nu fie doar un fel de Cântarea României care se tot reia, ci să apară câteva lucruri create pentru acel eveniment de Capitală Culturală, şi festivaluri mai mici şi evenimente foarte mari, şi atunci o să găsiţi cu siguranţă mixul care se adresează majorităţii vizitatorilor şi locuitorilor. Dacă apar doar evenimente foarte mari în detrimentul celor mici, o bună parte dintre artişti se vor simţi frustrați, cum şi invers, dacă sunt numai evenimente mici, marile festivaluri vor avea impresia că sunt neglijate. Mixul potrivit dintre acestea, până la urmă, face farmecul cultural al unei Capitale Culturale.
Ca să nu rămân într-o notă excesiv de pozitivistă, vreau să întreb totuşi o chestiune. Mi-ar fi plăcut ca în aceste prezentări să aud şi despre celelalte Capitale Culturale cu care vă împărțiți anul 2021 şi, ca unul păţit, vă recomand să încercaţi să creaţi evenimente culturale şi cu ei. În 2007, Sibiul a fost împreună cu Luxembourg. Fără Luxembourg, nu am fi ştiut nici de unde să o luăm, nici unde să o ducem, şi, până în ziua de astăzi, cred că Luxembourg a fost cel mai important partener pe care l-am putut noi avea. Și am creat evenimente culturale care au impresionat prin felul în care cele două culturi locale au venit împreună şi au generat proiecte culturale noi. Este o experiență pe care v-o recomand, şi, în afara de faptul că apare o creaţie culturală esenţialmente nouă şi neaşteptată, o să aveţi şi posibilitatea ca, prin reţeaua de capitale culturale, să vă promovaţi mult mai bine şi să ajungeţi mai eficient la acei artişti europeni care sunt dispuşi să merge în capitale culturale europene fără să fie primul criteriu onorariu, ci faptul că performează în Capitala Culturală Europeană. Dar, vă rog, asta să consideraţi asta ca o introducere şi, în niciun caz, ca reţetă pe care trebuie să o urmaţi. Nu există o reţetă pentru o Capitală Culturală Europeană şi este bine aşa. Fiecare trebuie să fie ceva nou, un proiect de sine stătător, şi să strălucească aşa cum îşi imaginează comunitatea locală.
Nimic nu se compară cu energia unei comunităţi, dar, cu siguranţă, la nivel naţional avem nevoie de un concept care adună cele mai bune idei, cele mai bune viziuni şi care ne dă energia şi suflul necesar pentru a privi înainte cu multă încredere şi cu multă speranță, or acest concept care trebuie creat eu l-am numit proiect de ţară. Şi acest proiect de ţară, la care se va lucra în următoarele luni, apropo, chiar mâine i-am invitat pe cei din comisie care o să înceapă să lucreze să avem prima întâlnire, acest proiect de ţară vrea să creeze această viziune şi aceste linii directoare cum, pentru Capitala Culturală Europeană, proiectul de aplicaţie a creat liniile directoare, viziunea, speranţa şi în acest fel cred că vom putea ca şi naţiune să ne adunăm în jurul unui mare proiect care ne arată cum vrea să fie România viitorului şi cum putem să facem ca să ajungem să avem acea Românie pe care ne-o dorim cu toţii.
Acel proiect, la vremea respectivă, a fost proiectul meu de suflet. Am fost acolo, cum se spune. Am fost eu, ca Primar, în proiect. Dar singur, ştiţi bine, că nimeni nu reușește să mişte foarte mare lucru. Este nevoie de o echipă şi am avut noroc de o echipă foarte, foarte bună. Am pornit de la o echipă care s-a ocupat de conturarea programului, o echipă care a reuşit, poate credeţi, poate nu, în trei luni de zile să conceapă, să redacteze, să finiseze programul pentru aplicaţie. Am avut noroc, pe urmă, de o echipă foarte bună a Asociaţiei, cu o conducere şi cu oameni foarte, foarte dedicaţi. Am avut noroc că la vremea respectivă, când am început, în Guvern s-a înţeles nevoia implicării şi am avut în Guvern un partener, inclusiv cu un comisar din partea acestuia, cu care am făcut echipă foarte bună, până în ziua de azi. Şi am găsit foarte, foarte mulţi oameni din zona culturală care au înţeles că această Capitală Culturală Europeană nu este ceva ce face Primăria şi ei evaluează, ci au simţit că trebuie să fie parte din acest proiect. Şi dacă toţi au simţit că este proiectul lor, atunci am putut să construim foarte repede şi cu un succes rezonabil Capitală Culturală. Pe de altă parte, singura noastră şansă a fost să reuşim din prima. Fiindcă, altfel decât Timişoara, care are cinci ani la dispoziţie, Sibiu a avut doi ani la dispoziţie pentru a se pregăti, dintre care doi ani am avut şi alegeri locale şi alegeri parlamentare, şi lucrurile, totuşi, s-au desfăşurat foarte bine, fiindcă, transpartinic s-a înţeles că este vorba de un program extrem de important, sigur, pentru Sibiu, dar la vremea respectivă a fost un program foarte important şi pentru România. Nu uitaţi, Sibiul, când a aplicat, nu a fost un oraş dintr-o ţară din Uniunea Europeană, a fost oraşul din afara Uniunii Europene care a dorit să adere şi a fost o coincidenţă foarte fericită că noi am deschis Capitala Culturală Europeană exact când România a devenit membră a Uniunii Europene.
Cred că cel mai periculos lucru pentru un astfel de proiect este să apară tendința de individualizare și încercarea de a trage spuza pe turta proprie. Dacă se ajunge acolo, programul va fi un rateu. De asta am spus că echipa este importantă și cadrul nu conține doar această echipă a asociației. Cu tot respectul pentru ce ați realizat și pentru ce veți mai realiza, sunteți o rotiță din întregul angrenaj care face un succes din Capitala Culturală Europeană. Fiecare are partea lui și fiecare parte este importantă, și Primăria, și Consiliul Județean, Prefectura, partidele politice, instituțiile culturale, actorii locali, actorii naționali pe care îi veți aduce aici, actorii naționali care trebuie să joace un rol. Dacă una dintre acele rotițe încearcă să se umfle de la sine putere mai mult decât este locul ei natural, întreg angrenajul se blochează. Este, probabil, cel mai mare pericol. Al doilea este o chestiune care poate fi evitată tot dacă lumea conștientizează fiecare rolul lui și importanța lui în a evita acele nenumărate scandaluri inutile pe care noi cam tot timpul le avem în spațiul politic și în spațiul public. Am discutat cu Sergiu după ce am terminat și am constatat un lucru care, pentru noi, este incredibil. În întreg Anul Cultural, nu am avut niciun scandal. De ce a fost așa? Probabil, toată lumea a înțeles că, dacă iese din rând, atunci se rupe totul și bineînțeles că acele mici împunsături și anumitele relatări, care, la vremea aceea, ne-au supărat, au fost, dar, în retrospectivă, lucrurile au mers bine. Și aceasta este a doua capcană care trebuie să evitată. Dacă cineva se scoală și crede că, acuzând pe X, Y, Z, câștigă capital, atunci toată construcția coboară. Și avem exemple, din păcate, chiar foarte multe, de Capitale Culturale ratate, fiindcă n-au reușit să se strângă. Cei implicați n-au reușit să își suprime ambițiile personale suficient de mult ca să se integreze în echipă și au explodat mereu și mereu. Sunt Capitale Culturale care au avut trei, patru, cinci echipe de organizare, trei, patru, cinci coordonatori. Asociațiile veșnic în schimbare, asociații cu contra-asociații. Deci, toate acestea sunt cunoscute la nivelul Capitalelor Culturale Europene și cred că Sibiul cu Luxemburg a ajuns să fie privit ca un experiment de succes fiindcă a fost prima dată când o țară din afara Uniunii a venit cu Capitală Culturală. Am fost văzuți ca și o combinație de succes nu fiindcă am creat noi cultură senzațională europeană. Deci, nu am recreat nimic ce nu ar fi fost și nu am venit cu o nouă abordare într-una din artele cunoscute, dar faptul că lucrurile au mers bine, au atins nivelul european scontat și nu am avut scandaluri, acestea au fost, în fond, rețeta succesului. Nu trebuie să faci neapărat lucruri senzaționale, dar cele pe care le faci trebuie să le faci bine.
Sunt două chestiuni pe care acum le-aș face altfel. Una se referă la dive. Aș fi adus cel puțin o divă, dar în adevăratul sens al cuvântului, nu contează din ce domeniu. Și aș fi dat mai multă atenție publicității internaționale. Nu locale, asta puteți să o uitați, fiindcă se face de la sine. Dar, publicitatea, deja la nivel național e dificil de realizat, iar publicitatea la nivel internațional este foarte dificil de realizat. Am reținut că ați avut, din 900 și ceva apariții în presă, 23 internaționale. Eu cred că trebuie să ajungeți cam la 23 pe săptămână internaționale dacă vreți să se afle despre Capitala Culturală Europeană Timișoara. Asta, sigur, nu acum, instantaneu, dar trebuie, împreună cu actorii principali, să găsiți rețete foarte tari de promovare. Și aduceți pe cineva, nu contează din ce domeniu, care este numărul 1 și puneți-l să facă ceva în Timișoara. Nu contează dacă e operă, sau muzică clasică, sau rock, sau jazz, sau să vă facă o sculptură în Piața Operei. Nu contează domeniul, dar să fie un nume care, în sine, va atrage o vizibilitate internațională, pe care, altfel, nu aveți nicio șansă să o căpătați.
Eu cred în România și în români. Românii sunt oameni inventivi, deschiși, primitor, inovatori. Dacă ne punem mintea, atunci numai cerul este limita. Dar, până să ne punem mintea, trebuie să ne adunăm și aici apare prima problemă. Oricât de buni am fi, dacă nu facem echipă și dacă nu lucrăm împreună pentru același proiect, care, până la urmă, nu se poate numi decât România, nu o să avem realizări notabile. Și, dacă vorbim de românii din afara granițelor, sau diaspora, cum se spune de obicei, în fiecare țară unde merg, mă întâlnesc cu românii din diaspora. Este, pentru mine, un punct care niciodată nu vreau să îmi lipsească din program. Și constat acolo că e ca la noi acasă. Câți oameni, atâtea opinii, plus una. Asta ne oprește să devenim Capitală Mondială. Dacă am reuși, și am speranța că vom reuși odată să lucrăm împreună, atunci realizările vor fi imense. Doar că mai avem de lucru ca să trecem peste micile animozități care preocupă, în loc să ne preocupe lucrurile mai importante. Dar românii din afara granițelor pot juca un rol foarte important. Și știu că sunt mulți timișoreni plecați peste tot în lume, sunt mulți artiști timișoreni care lucrează, din motive de ei știute, în altă parte. Fiecare dintre aceștia poate să fie parte din Capitala Culturală Europeană Timișoara 2021, fie prin faptul că face publicitate acolo unde trăiește pentru Timișoara, fie că vine în Timișoara și participă aici, la programul cultural. Deci, căi de a manifesta adeziunea și dragostea pentru România nu nenumărate.
Da, la mulți ani de anul nou! După părerea mea, răspunsul meu este clar da. La vremea respectivă, pentru Sibiu, faptul că Sibiul este un oraș nu doar multicultural, ci și multietnic și multireligios a contat și în aplicația noastră, și în faptul că am fost acceptați. Și evenimentele care au prezentat minoritățile care trăiesc în Sibiu în plan cultural au fost foarte, foarte bine primite și eu cred că, pentru Timișoara, lucrurile vor evolua similar, pentru că Timișoara este, în același fel, un oraș multietnic, multireligios și multicultural. Cred că important este să vedem bogăția culturală reprezentată de minoritățile etnice și valoarea pe care a adus-o fiecare minoritate în parte în decursul istoriei la comunitatea urbană și felul în care a contribuit la însăși construcția comunității urbane în forma în care există ea astăzi. Nu sunt, de exemplu, adeptul manifestărilor minorităților doar de tip dansuri populare, să arătăm ce bogăție avem. Nu, trebuie mers adânc la esența fiecărei minorități și prezentată cultura ca și parte a acelei minorități și, atunci, atenția este și mai mare, și contribuția proporțional mai valoroasă.
La vremea 2007, am reuşit să-i determin. Acum, domnule Primar General, poftiţi pe scenă şi convingeţi-i împreună, sigur, cu ceilalţi actori importanţi. Nu este deloc uşor şi e nevoie de multă muncă de convingere pentru a crea un proiect care duce la reabilitarea patrimoniului. Nu există o reţetă universală şi unele chestiuni le-am discutat cu domnul Primar, în drum, venind încoace. Lucrurile în Timişoara deja se mişcă bine, foarte bine. Sunt zone întregi care sunt refăcute, care au un aspect foarte elegant şi, în acelaşi timp, pun în valoare patrimoniul Timişoarei. Sunt multe clădiri care sunt în reabilitare, eu cred că aveţi toate şansele ca până în 2021 să convingeţi şi Consiliul Județean, şi Armata, şi pe toţi ceilalţi să îşi facă ordine între clădiri.
Cu siguranţă, se poate convinge Guvernul de importanţa unui astfel de demers. Dacă vă concentraţi numai pe Ministerul Culturii nu va ieşi nimic. Ministerul Culturii este un actor care, de regulă, înțelege foarte bine aceste mari proiecte, dar în rest, de obicei, au un buget atât de mic, încât nu e fair să îi acuzăm numai pe ei.
În mod natural, instituțiile culturale existente, instituțiile culturale puternice, trebuie să preia un rol foarte puternic, altfel, lucrurile nu prea fac sens. În cazul Sibiului, teatrul a fost extrem de important şi Festivalul Internaţional de Teatru în 2007 a avut o ediţie specială, a venit cu creaţii care până în ziua de astăzi sunt relevante în plan european, dacă poate dăm exemplul Faustului, care deja este o creaţie de referinţă în teatrul european. Dar pentru asta, fiecare instituţie trebuie să îşi înțeleagă rolul şi să vină cu proiecte mult mai mari decât în festivalurile obişnuite, decât în stagiunile obişnuite. De asta am spus că nu ajută pe nimeni dacă facem o ediţie mai poleită, mai strălucitoare a ce am avut cu un an înainte, cu 5 ani, cu 10 ani înainte. Trebuie chiar să fie ceva substanțial îmbunătăţit, ceva nou şi, evident, că teatru are un rol important, Opera, Orchestra Filarmonică. Toţi au, şi ştiu că aici aveţi mult mai multe instituții culturale. Muzeele trebuie să vină cu expoziţii nemaipomenite pentru anul acela, că dacă numai deschidem poarta în fiecare dimineaţă ca şi în orice alt an, se va întâmpla ca în orice alt an. Fiecare în parte trebuie să îşi creeze o gândire, o strategie proprie pentru anul în care comunitatea, oraşul este Capitală Culturală.
Mulțumesc pentru invitație! Mulțumesc organizatorilor! Vă mulțumesc dumneavoastră, participanților, că v-ați arătat deschiși pentru acest dialog!
Această dezbatere este foarte atipică, nu prin conținut, ci prin temporizare. Și o să explic imediat de ce fac această afirmație. La mijlocul lui octombrie, a existat o inițiativă legislativă care a fost depusă la Parlament și cred că această inițiativă ar fi avut poate un impact foarte pozitiv, dacă s-ar fi respectat câteva condiții minimale. Este vorba, evident, de o inițiativă care a propus eliminarea unor taxe, lucru care, în esență, n-ar fi rău. Și pot să spun foarte deschis că de eliminarea unor taxe am scris și eu în programul meu electoral anul trecut. Sunt și eu, ca și mulți români, de părere că avem, pur și simplu, prea multe taxe și trebuie să reducem din ele în așa fel încât situația să devină mai ușor de înțeles, mai ușor de aplicat. Să eliminăm anumită birocrație. Dar, din păcate, Parlamentul, dintr-un motiv pe care nu-l cunosc, fiindcă nu mi s-au adresat, eu bănuiesc că din cauza unui puseu de autosuficiență, au intrat în procedură de urgență cu această inițiativă și, în cred că nici două săptămâni, au trecut inițiativa prin ambele Camere și a primit și vot final.
Important de știut că, în esență, Guvernul a dat un punct de vedere pozitiv. Cu multe amendamente, dar, sub linie, pozitiv. Dacă n-ar fi fost, printre, cele două taxe, taxa care se plătește pentru televiziunea publică și taxa pentru radioul public, probabil aș fi promulgat legea pur și simplu, chit că ar fi meritat și celelalte taxe o abordare mai publică, o discuție asupra felului în care se înlocuiesc ele și multe alte lucruri. Dar, având în vedere că Guvernul a dat aviz pozitiv, probabil aș fi considerat că știu ei ce fac și lucrurile ar fi fost lămurite.
Doar că printre aceste taxe, s-au găsit cele două menționate. Și, în această situație, mi s-a părut că întreg demersul are o problemă majoră. S-a eliminat fără discuție publică finanțarea de bază pentru televiziunea publică și pentru radioul public, fără a pune altceva în loc. Acea afirmație, care s-a vehiculat că în continuare televiziunea publică și radioul public vor trăi foarte bine cu bani de la bugetul de stat, este o chestiune care, după părerea mea, se poate tehnic și contabil realiza ușor, dar nu sunt foarte convins că asta ne dorim. Și pentru că nu sunt foarte convins, am fost foarte bucuros să particip la această dezbatere.
Imediat după ce legea a fost votată în Parlament, am primit solicitări de întâlniri și am început să primesc scrisori foarte multe. Am avut imediat solicitări de la cei doi directori generali, doamna director-general al televiziunii publice și domnul director-general al radioului public. Nu-i văd acum în sală. Probabil nu au fost invitați, nu știu de ce.
Am aflat cu foarte mare surprindere că nici televiziunea publică, nici radioul public nu au fost consultați în acest demers legislativ care îi privește. Mi se pare o abordare ciudată, fiindcă nu este vorba de două SRL. Este totuși vorba de televiziunea publică a României și radioul public al României. Am primit scrisori de la EBU, de la alte organizații și organisme internaționale, sindicate, asociații de specialitate, și așa mai departe, toți solicitându-mi să nu promulg această lege. Și atunci, mi s-a părut o idee foarte bună să particip la această dezbatere, pentru a afla de la dumneavoastră opinii în legătură cu această chestiune.
De ce am spus inițial că este o dezbatere atipică? Această dezbatere, sau acest tip de dezbatere, în mod normal și natural, ar fi trebuit să aibă loc înainte de a vota această inițiativă în Parlament și nu după. Dacă Parlamentul a considerat că le știe pe toate, că nu are nevoie de o dezbatere publică, eu am considerat că nu le știu pe toate și am venit bucuros la o dezbatere publică. Sper că în această rundă să veniți cu motive, motivații serioase, cu argumente puternice pentru a mă ajuta pe mine în a-mi forma o opinie fundamentată.
Cred că este foarte important să discutăm acum, ca să veniți în ajutorul meu asupra oportunității de a păstra sau nu taxa. Sigur, în măsura în care pot eu să fac acest lucru. Știți foarte bine că Președintele nu poate să ridice un veto împotriva unei legi. Pot să trimit legea înapoi în Parlament argumentat. Eventual, pot să trimit, și am făcut-o în unele ocazii, legea la un control de constituționalitate, la Curtea Constituțională, dar, în definitiv, Parlamentul trebuie să decidă dacă legea rămâne în picioare sau se fac anumite modificări. Dar, pentru a avea argumente puternice și pentru a cunoaște și opinia publică despre ce este vorba aici, e foarte bine că există această discuție și, în consecință, vă mulțumesc!
În primul rând, vreau să vă mulțumesc tuturor pentru opiniile și părerile foarte pertinente și bine argumentate.
Prima concluzie este că a fost o oră și jumătate extrem de bine investită din partea și m-ați ajutat foarte mult. Cred că, prin asta, ați ajutat și fenomenul radio public și televiziunea publică. Pe data de 15 este termenul limită la care trebuie să decid ce fac cu legea care mi-a fost trimisă de Parlament și la momentul respectiv voi anunța, sigur, public care este decizia mea.
Este, poate, o nuanță care merită luată în considerare în continuare, fiindcă sper să mai existe altfel de discuții. Apropo de taxă, multă lume, nu de aici, din spațiul public, are impresia că este o chestiune tehnică. Doar că nu este. Întrebarea „taxă, da sau nu?” se poate traduce „televiziune și radio public sau televiziune și radio de stat?”. Această diferență este fundamentală și ține efectiv de felul în care vrem să construim România. Vrem o televiziune de stat și un radio de stat sau vrem o televiziune publică și un radio public, al publicului?
În această discuție de astăzi, am observat, și recunosc că mi-a plăcut, foarte multe accente care au dus discuția mult dincolo de întrebarea „public sau stat”, „taxă sau buget”, și anume care sunt probleme acestor două instituții publice, cum trebuie abordate soluțiile, în ce direcție trebuie căutate soluțiile și cred că am ajuns într-un moment în care și cei avizați, dar și societatea românească sunt dispuși la o dezbatere publică pe fondul problemei.
Fondul problemei: cum trebuie construit cadrul legal și managerial pentru a avea o televiziune publică performantă și un radio public performant și sustenabil. Nu cunosc pe nimeni care nu-și dorește o televiziune publică bună. Toate lumea dorește, în fond, să existe o televiziune care poate să vină, cum bine s-a spus, și cu emisiuni educative interesante, cu emisiuni culturale interesante, dar și cu dezbatere politică fără a fi părtinitoare, și multe alte lucruri. Eu m-aș bucura foarte mult dacă astfel de discuții s-ar purta în continuare și s-ar constitui într-un impuls public pentru noul Parlament, pentru a se apleca asupra acestor două instituții și pentru a găsi un cadru mult mai bun decât cel actual. Eu vă mulțumesc tuturor!
Mă bucur că ați venit în număr atât de mare să discutăm deschis despre politică, în general, şi despre politica românească, în special, cu doar câteva zile înainte de începerea campaniei electorale pentru alegerile parlamentare.
Înainte de a vă provoca, și vreau să vă provoc, la dialog, dați-mi voie să vă spun că nu puteam găsi un loc mai potrivit pentru a dezbate împreună aceste chestiuni.
Biblioteca Centrală Universitară este moștenitoarea, cum am auzit deja, «Fundațiunii Universitare Carol I». Regele Carol I a înființat acest așezământ «spre binele tinerimii universitare», pentru a oferi studenților un loc de întrunire și un spațiu de studiu.
Dar vreau să reamintesc că Regele Carol I își dorea ca această «Fundațiune» să contribuie şi la hrănirea «simțământului patriotic».
Dar acest simțământ, cum zicea Carol I, ar trebui să îi mâne pe toți cei care ocupă funcții publice, fie ei şefi de stat, premieri, miniștri sau parlamentari.
Demersul lui Carol I era parte din proiectul lui de țară, care punea alături studiu, educație și patriotism.
Cred că trebuie să ne preocupe și pe noi astăzi, la 125 de ani de la actul întemeietor al lui Carol I, legătura dintre studiu, educație, formare și dragostea de țară, materializată în patriotism veritabil, demonstrat prin fapte și conduită, și nu prin vorbe simple.
Facultățile în care studiați vă formează atât ca specialiști, cât și ca indivizi cu o conștiință civică dezvoltată, cetățeni implicați și extrem de bine informați.
Sunteţi sau veţi deveni specialişti în probleme politice, analişti politici. Eu sper că mulţi dintre voi vă specializaţi deja în politica românească.
Fie că este vorba de arhitectura instituţională, de atribuţiile Preşedintelui României, de funcţiile Parlamentului, de puterile guvernului, de calitatea politicilor publice, de modul în care aleșii reprezintă interesele cetăţenilor, de partide și programele lor – toate acestea au nevoie să fie puse sub ochiul vostru critic, căci numai printr-o critică și evaluare permanentă putem progresa.
Am în echipa mea, la Cotroceni, șase absolvenți de științe politice și sunt mulți alții, în Administrația Prezidențială, în structuri guvernamentale sau parlamentare. Ei pot fi modele pentru voi, și eu vă îndemn și pe această cale să luați foarte în serios în calcul o carieră în sectorul public.
Aduceți forța voastră analitică în guvern, în Parlament și în alte instituții publice. Instituţiile au nevoie de consilieri cu pregătirea voastră, capabili să dea sfatul cel mai pertinent, pentru a contribui la politici eficiente și îndreptate către cetățeni.
Știți mai bine ca mulți dintre concetățenii noştri că politica într-o democrație nu este un spațiu al răului, al corupției, al indiferenței, al celor puțini împotriva celor mulți.
Politica oferă instrumente pentru a lua decizii colective, pentru a avansa împreună. Că decidem sau nu să ne implicăm, spațiul politic nu rămâne nepopulat.
Haideți atunci să îl populăm cu experți, cu oameni competenți, integri, care vor să contribuie la bunăstarea colectivă, care vor să se pună în serviciul cetățenilor!
Am spus la început că o să vă provoc la dialog. Vă propun în continuare să reflectăm împreună la două teme pe care eu le consider importante pentru România. Şi sunt curios să aflu care este părerea voastră.
În primul rând, am auzit pe mulţi spunând că ideologiile nu mai sunt la modă, că discuția despre stânga și dreapta nu mai are niciun sens, că de fapt asemenea lucruri n-ar mai conta.
Ei bine, eu cred că, dimpotrivă, contează. Absența unei identități doctrinare și a dezbaterilor de principiu afectează calitatea democrației.
Dincolo de circumstanțe și contexte, un partid ar trebui să-și extragă acțiunea politică dintr-un set de valori. Ele sunt coloana lui vertebrală. Fără ele, există doar soluții de moment, acțiuni de fațadă sau, pur și simplu, mesaje goale de conținut.
Democrația românească are nevoie de partide puternice. Și aici mă refer nu la forța organizațională sau la numărul de membri, ci la partide puternice în convingerile și principiile pe care le promovează și cu care doresc să se identifice în ochii electoratului.
Îmi doresc să văd din partea partidelor românești un efort de reafirmare și de reconstrucție ideologică, și pe stânga și pe dreapta.
În al doilea rând, cred că politica are nevoie de profesioniști, oameni care înțeleg fenomenul politic prin formare, prin experiență sau prin amândouă. Nu întotdeauna un bun teoretician va deveni un bun politician, însă un politician dacă vrea să fie cu adevărat bun ar trebui să caute o formă de pregătire teoretică.
Dacă voi veți alege să faceți efectiv politică, veți avea avantajul unei educații de specialitate. Dacă veți alege să rămâneţi analiști, consilieri, consultanți, cercetători, îmi doresc ca analizele, ideile şi perspectivele voastre să confere un temei solid pentru deciziile şi acţiunile oamenilor politici.
Împărtășesc cu voi aceste gânduri pentru că aveți și instrumentele, și cunoștințele, și prospețimea pentru a contribui la profesionalizarea politicii româneşti şi la creşterea calităţii democraţiei în ţara noastră. Sunt nerăbdător să ştiu care este părerea voastră despre aceste două subiecte.
În curând se vor împlini doi ani de când am fost ales Preşedinte al României.
Au fost doi ani de schimbare. Nu am ajuns încă acolo unde ne-am dorit şi mai avem încă foarte mult de lucru, dar eu cred că România anului 2016 este diferită de România anului 2014.
Clasa politică începe încet-încet să se reformeze. Tot mai mulţi politicieni încep să înţeleagă că ei sunt în serviciul cetăţenilor, și nu invers, şi că trebuie să aibă o ţinută morală şi profesională impecabilă.
Nu toți cei de pe listele pentru alegerile parlamentare se încadrează în acest profil, dar cred că ne îndreptăm încet, dar sigur, către o masă critică, care să facă această schimbare pe care ne-o dorim.
Sunt foarte mulţi candidaţi tineri şi candidați noi pe listele pentru Parlament şi mă aştept ca viitorul Parlament, și îmi doresc, nu numai aștept, să fie mai profesionist, mai eficient şi mai responsabil.
Aş vrea ca în 2018, la Centenarul Marii Uniri, să fim mândri de ţara noastră, de locul ei în Europa, de modul în care instituţiile funcţionează şi lucrează pentru cetăţeni.
Mai avem de lucru, aşa că vă invit de pe acum să vă puneţi expertiza şi energiile în slujba acestui obiectiv. Îmi doresc ca interesul vostru pentru politică să se materializeze prin participarea voastră activă şi dedicată la schimbările din societatea noastră.
Vă invit să dialogăm pe aceste teme sau pe orice alte teme vi se par vouă interesante. Vă mulțumesc și aștept întrebările voastre!
Evident că tema nopţii care a trecut şi tema zilei este aceasta - alegerile din Statele Unite ale Americii. Se va discuta încă foarte mult, se vor scrie multe lucrări despre aceste alegeri. Ele au fost foarte atipice, ca să răspund tot aşa concis cum ne-aţi invitat. O să încerc să fiu şi eu disciplinat. Apropo de diferenţa mare, aceasta nu a rezultat din votul popular, fiindcă ambii candidaţi au luat cam acelaşi număr de voturi, diferenţa este foarte mică. Diferenţa mare a rezultat din specificul sistemului de vot din Statele Unite, unde fiecare stat, de fapt, alege un număr de electori în baza majorităţii din acel stat şi aşa s-a ajuns ca diferenţa dintre cei candidaţi să fie surprinzător de mare. Asta apropo de diferența la care s-a câştigat.
A doua chestiune, de multe ori politicieni, consultaţi, consilier, actori în spaţiul public cred că alegerile se câştigă convingând alegătorul. Practica ne arată că nu e chiar aşa. Alegerile se câștigă emoţionând alegătorul. Alegerile se câştigă de regulă, sunt şi excepţii notabile, pe bază de emoție şi nu pe bază de argument. După părerea mea, alegerile din Statele Unite au fost câştigate de candidatul Donald Trump care a avut un discurs nepolitic, franc până chiar la o francheţe care, de multe ori, a fost altfel intitulată. A câştigat fiindcă a atins emoția unei categorii care nu s-a mai identificat cu actualul establishment. S-a discutat şi se discută foarte mult despre legătura dintre establishment, adică casta politică şi tehnică aferentă şi alegători, şi cred că a fost un vot de protest, cum se numeşte de obicei. Aici trec într-o zonă care excede un spic spaţiul care ar fi strict răspunsul. Putem să constatăm că aceste lucruri se întâmplă din ce în ce mai des şi din acest motiv, şi eu personal, m-am adresat de multe ori şi Parlamentului şi politicienilor cu rugămintea de a căuta să refacă legătura dintre politician şi omul simplu. Fiindcă, dacă apare o falie între popor şi aleşii lui, oameni reacţionează, şi reacționează printr-un vot de sancțiune, un vot de blam la adresa clasei sau castei politice şi cred că acest lucru s-a întâmplat în Statele Unite. S-a discutat mult, şi analişti americani, şi alţi analişti, despre cum a reuşit Donald Trump să mobilizeze electoratul, de exemplu, din aşa numitul rust belt, cred că ştiţi despre ce vorbesc, statele care au avut o industrie puternică, care s-a contractat, au rămas oameni în situații complicate, fără joburi sau cu un venit insuficient pentru un trai decent. Aceşti oameni care au fost mândria Americii acum câteva decenii s-au găsit în situația de paria ai Americii şi astfel a reuşit, printr-un discurs antisistem, acest candidat să-i mişte, să-i mobilizeze şi să-i aducă de partea lui. Similar s-a întâmplat, bunăoară, în Florida, unde sunt foarte mulţi americani care vin din Cuba, din Mexic şi aşa mai departe, şi lumea a crezut că aceşti alegători nu vor alege Trump fiindcă Trump s-a declarat împotriva imigranţilor, vrea să construiască un zid cu Mexic. Iată că şi în Florida a câştigat, şi încă destul de bine, fiindcă şi aceşti oameni au votat antisistem. Acestea sunt câteva explicaţii, în realitatea sunt mult mai multe, se vor face analize multe, aceste lucruri trebuie studiate şi pe bază de date foarte concrete, dar una peste alta a fost o victorie care, în plan politic, va avea urmări semnificative şi în Europa. Practic, alegerea candidatului Donald Trump a validat global curentul antisistem şi vom vedea urmările acestei validări în marile alegeri care vor avea loc în Europa anului 2017. Vom vedea atunci cum reuşesc politicienii europeni să facă faţă unei atitudini noi din partea electoratului.
Nu cred ca au produs nicio radicalizare, dar nici nu au avut vreun impact în sensul de a modifica atitudinea unor grupuri faţă de temă. După părerea mea, tema chiar dacă a fost ridicată cu foarte multe, aproximativ trei milioane de semnături, şi are susținători importanți, nu cred ca este o temă care a penetrat societatea românească. Cum nici reacţiile unor politicieni nu au reușit să miște electoratul semnificativ. Am făcut acele afirmaţii cu foarte multă bună-credinţă şi le-aş repeta oricând. S-au găsit, bineînțeles, unii politicieni şmecheri care imediat s-au căţărat pe mine şi au încercat să dovedească ce buni patrioţi şi români sunt ei şi eu mă situez într-o poziţie stranie. Nu cred că sunt într-o poziţie stranie şi nici românii nu au crezut asta, altfel nu m-ar fi ales din capul locului. Dar cred că este foarte, foarte important să avem grijă cu astfel de inițiative. Sigur, se poate supune orice la vot, putem să mergem, ștampilăm şi obţinem un rezultat. Însă ceea ce niciodată nu se poate obţine prin vot este pacea socială. Pacea socială se poate obţine numai prin compromis. Compromisul care trebuie făcut între politicieni, între politic şi societate, între societate şi Biserică, între diferitele grupuri din societate, ori niciodată pacea socială nu poate să fie rezultatul unui vot de tip referendum, ci poate să fie rezultatul unei abordări mature din partea tuturor actorilor relevanţi din societate. Orice încercare de a împinge echilibrul într-o parte sau îi alta nu rezultă decât într-o mulțime de perdanţi. De obicei pierd toţi. Dacă pacea socială în tară se rupe, nu există niciun câștigător, există numai perdanți. Din acest motiv, am spus ca este foarte important să fim toleranți. A fi tolerant nu înseamnă a fi tăntălău. A fi tolerant înseamnă a accepta conştient că sunt alţii, cu alte păreri, alte opinii, dar nu contează că suntem toţi, împreună, români în cazul acesta, în societatea românească, şi vrem să mergem mai departe, asta înseamnă toleranţă. Deci toleranța rezultă din informare, nu din dezinformare.
Cert, trebuie să vă preocupe. Să reformulez. Ar fi optimal să vă preocupe. Discuția între profesie și vocație nu se pune doar pentru politicieni. Ea se pune într-un mod destul de self-evident, de exemplu, pentru un preot, de la care cu toții așteptăm să devină preot prin vocație și, fiindcă nu are infinit de mult timp, face din aceasta o profesie. Cu siguranță, și pot să o spun fiindcă am fost în situația, se pune întrebarea la un dascăl dacă este doar o profesie sau dacă a devenit dascăl fiindcă are vocație. Eu cred că este o profesie, dar, cu cât mai mulți au și vocație, cu atât mai bine pentru societate. Iar în politică, sincer, nu cred în politicieni profesioniști și nu cred că cineva trebuie să vadă politica doar ca o profesie. Politicianul, vorbesc acum de politicianul ideal, politicianul ideal este în slujba cetățeanului, a cetății, a urbei, a națiunii. Și atunci, să faci din asta o simplă profesie cred că nu funcționează bine. Și atunci, chiar dacă unii sunt politicieni profesioniști, în sensul că din asta trăiesc, e bine să trăiască și pentru asta.
Această temă este una care mi-e foarte dragă, cu toate că majoritatea analiștilor nu mă identifică ca un politician care are aplecare spre Moldova sau spre politica față de Moldova, dar am. Este evident, sau cel puțin ar trebui să fie evident, că alegerea aparține poporului din Moldova. Și, cel puțin, când vine vorba de alegeri, poporul are întotdeauna dreptate. Putem să comentăm dacă rezultatul ne convine nouă sau nu ne convine. Dacă convine partidului sau grupului din care facem parte, dar, cu certitudine, nu se poate spune că rezultatul în sine este bun sau rău. Este rezultatul, atât. Pe de altă parte, România și Moldova au o relație foarte specială, relație foarte specială care nu vine doar din faptul că în Moldova trăiesc mulți etnici români și în România trăiesc mulți români care au venit din Moldova. Avem, știți foarte bine, multă istorie comună, multă cultură comună, și cred că o să avem în continuare și un viitor comun. Suntem vecini, avem atâtea lucruri în comun, încât trebuie să vedem cum reușim să facem ceva serios din această relație. Am analizat împreună cu colegii și cu colegii care se pricep ce s-a întâmplat în relația dintre România și Republica Moldova din ‘90 încoace, ce s-a făcut bine, ce s-a făcut rău. Am ajuns la concluzia că intervenția noastră în Moldova a fost cel puțin ineficientă, ca să nu folosesc alte cuvinte, că iarăși sar unii politicieni în sus că nu le apreciez munca. S-au creat, și cu ajutorul politicienilor din România, partide pro-europene, care chiar au ajuns la guvernare, dar am ajuns într-un punct în care aceste formațiuni pro-europene nu prea mai găsesc suficienți alegători. Și acest lucru, de fapt, m-a dus cu gândul că e nevoie de o analiză foarte profundă. Una peste alta, nu vreau să o lungesc, concluzia este că în ultimii ani, de foarte multe ori, în loc să ajutăm Moldova, instituțiile moldovenești, partidele moldovenești, am ajutat persoane din Moldova. Or, acele persoane, câteodată, au avut rezultate bune, dar câteodată au dus anumite proiecte politice în derizoriu. Și atunci, am ajuns la concluzia, împreună cu analiști, cu consilieri, și în multe discuții, că trebuie să schimbăm lucrurile. Este greșit să ajutăm anumite persoane și este important să ajutăm organizații, instituții. Nu face sens să ajutăm o anumită persoană sau un grup de persoane pentru a obține ceva ce, poate pentru moldoveni nu este relevant, dar pentru noi este. De exemplu, voturi, când se votează la noi și, pe urmă, să pierdem totul. Eu cred că este important să ajutăm Moldova și pe moldoveni. Asta se poate însă numai dacă ajutăm economia moldovenească să se pună pe picioare, dacă îi ajutăm pe moldoveni să își construiască instituții puternice, dacă îi ajutăm să își construiască o democrație puternică. Dacă reușim toate aceste lucruri, atunci vom avea Republica Moldova suficient de puternică ca să fie un vecin la aceeași înălțime cu noi, cu care să discutăm la modul cel mai serios și să ne construim un viitor împreună. Au fost nenumărate mișcări, eu le-am numit cvasi-unioniste, care au clamat că vor să ajute unificarea, dar, în realitate, vedem acum, la alegeri, că multe din ele și multe din aceste acțiuni n-au făcut decât să îndepărteze moldovenii de România, nu au făcut decât să îi enerveze pe moldoveni. Și aici trebuie să vedem și partea economică. A spus-o un politician moldovean într-o discuție pe care am avut-o: datorită politicii de asociere cu Uniunea Europeană și datorită situației economice, se întâmplă ca mulți moldoveni care au lucrat în zona Rusiei să ajungă acasă, devenind șomeri. Ei ajung acasă și așteaptă să găsească un loc de muncă, să găsească oportunități. Or, noi, aici, am contribuit foarte, foarte puțin. Aceste lucruri putem să facem altfel, putem să sprijinim Moldova să devină un stat puternic și, atunci, cu siguranță, și moldovenii se vor convinge că România este o țară foarte serioasă. Când înlocuim vorbele goale, populiste, prin fapte și prin măsuri concrete, atunci moldovenii, cu siguranță, o să vadă cu ochii lor că este, probabil, foarte bine să rămână într-o legătură extrem de strânsă cu România și să rămână cu ochii înspre Europa.
Nu, nu sunt de această părere. Eu cred că este foarte bine dacă toată lumea, cel puțin declarativ, este de acord și sprijină lupta anti-corupție. Și cred că este foarte bine dacă toți politicienii spun că sprijină lupta anti-corupție. Într-o democrație matură, aceste lucruri nu ar trebui spuse. Ele ar fi de la sine înțelese. Dar noi mai avem până acolo. Și, cel puțin, trebuie să testăm tot timpul clasa politică dacă este conștientă că acest lucru trebuie să se întâmple până când nu mai trebuie să vorbim despre acest lucru. Că nu am ajuns încă acolo dovedesc acțiunile și listele unor partide politice. Vă amintiți, probabil, că am făcut o afirmație, care mie mi s-a părut de bun simț, dar am făcut-o pentru a clarifica scena în pragul alegerilor, că nu voi numi o persoană urmărită sau condamnată penal pentru poziția de Prim-ministru. Și ați văzut ce discuții în contradictoriu au apărut de aici. Concluzia mea este că mai trebuie să vorbim mulți ani despre lupta anti-corupție până când acest lucru este interiorizat nu doar de partide, ci și de politicieni. Electoratul are toate pârghiile și toate instrumentele pentru a face deosebire între partide. Este suficient să se uite care face ce spune. Că, așa, să dăm din gură că suntem pentru lupta anti-corupție, și nu vrem corupți, și nu vrem persoane care au încălcat legea, și să punem astfel de persoane în fruntea listei mi se pare un lucru sancționabil electoral. Alții, care au înțeles cât de cât ceva, chit că niciun partid nu a înțeles la modul bucuros acest lucru, arată că, totuși, se progresează. Și de asta am spus că sunt partide care au început să facă reforma. Alte partide doar mimează reforma. Dar acest lucru trebuie spus public și nu numai că nu aș vrea să renunțăm la acest tip de discurs. Eu chiar cred că, și dumneavoastră, și electoratul trebuie să provoace politicienii să joace cu cărțile pe față. Și, minim, minimorum este să declare că sprijină lupta anti-corupție.
Tocmai din acest motiv am spus că este nevoie de o re-îndoctrinare a partidelor politice. Au fost partide care de la început au acționat doctrinar, s-au ţinut de doctrină şi au continuat aşa, dar sunt mulţi politicieni care nu prea mai au un interes deosebit pentru doctrina partidului, atâta cât doctrina mai există, şi acţionează populist, electoralist, de la sezon la sezon. Am văzut foarte clar că un guvern de stânga a luat măsuri de dreapta, cum am avut şi guverne de dreapta care s-au ţinut mai mult de măsuri de stânga decât de măsuri de dreapta. Asta arată încă o dată de ce este nevoie de o întărire a doctrinei. Altfel ajungem la ceea ce aproape că avem şi este păcat că avem. Partidele uneori nu se comportă ca şi partide politice, ci se comportă ca niște găşti. O gaşcă este un grup de oameni care vor să îşi câştige un anumit avantaj, indiferent de metode de abordare, vorbesc în politică, sigur. Şi atunci, cred că nu ne face bine transformarea partidelor în găşti, ci ne-ar face bine o întărire doctrinară, chiar dacă mulţi politicieni consideră că asta este o viziune prea conservatoare, e din secolul trecut. O fi, de fapt, nu e din secolul trecut, e mai veche. Dar fără sa ai un crez, fără să îţi defineşti valorile după care te ghidezi, nu poţi să faci politică de succes. Nu poţi să faci politică de partid doar pe considerentul „Hai să dăm salarii că vin alegerile”, „Hai să dăm pensii că vin alegerile” şi pe urmă vedem cum o scoatem. Pur şi simplu, nu funcționează şi alegătorii, dacă aţi urmărit ultimele sondaje, sunt foarte nemulţumiţi de întreaga abordare politică. Toate sondajele din ultima vreme încep cu „ce părere aveţi de direcţia în care merge România” şi cam în jur de 70% sunt nemulţumiţi. Păi şi din acest motiv sunt nemulţumiţi, că avem un Parlament care în prag de alegeri se comportă ciudat, adică dacă în timpul mandatului normal până să ajungă să dezbată o lege pe articole, pe amendamente şi aşa mai departe, şi câteodată s-a făcut şi câte o dezbatere publică, durează luni de zile, câteodată ani. Iată că, propuneri care vizează domenii grele trec în 2-3 zile şi pentru necunoscători, neiniţiat este ciudat, şi cu atât mai ciudat devine dacă vezi că, de fapt, vor să mituiască electoratul, aşa se numeşte. Deci faptul că vrei să dai cu câteva săptămâni de alegeri anumite beneficii electoratului este evident că nu ține de ceea ce trebuie să facă Parlamentul dacă ar fi foarte responsabil. Şi din acest motiv, am spus că îmi pare rău, acest Parlament a devenit un Parlament populist, electoralist şi mai bine stăteau acasă în ultimele două luni şi îşi pregăteau campania.
Cea mai importantă problemă a României, în momentul de faţă, este să rămână într-o zonă predictibilă şi stabilă. Avem creştere economică, avem resurse destul de bune, şi materiale şi umane, putem să fim optimişti, dar avem uşoare probleme de stabilitate şi predictibilitate. Şi dacă vrem să devenim mai buni atunci trebuie să revenim într-o zonă care de fapt aici e miza, trebuie să devenim predictibili, stabili şi foarte serioşi, şi atunci vom putea să continuăm creşterea asta economică. Între România şi Afganistan, există momentan o relaţie care se bazează pe faptul că foarte mulţi militari români sunt în Afganistan ca să ajute la reconstruirea societăţii afgane, la instruirea militarilor afgani, a poliţiştilor afgani şi aşa mai departe. Cred că din această relaţie se poate construi, fără doar şi poate, o relație foarte frumoasă, de durată, şi încolo trebuie să mergem cu toţii împreună.
Şi la ei, şi la noi, cred că se poate spune, şi unii au luat-o un pic în derâdere când am spus-o ultima dată, că după alegeri este altfel decât înainte de alegeri. Aşa funcționează campaniile electorale. Politicienii merg în campanie şi de multe ori spun lucruri care sunt uşor exagerate, pe urmă vin analiştii şi le umflă până când par extrem de exagerate, şi dacă le citești în ziar, doar citind titlul, ai impresia că în a doua zi începe al treilea război mondial. Or, nu e aşa. Candidatul Trump a fost întrebat dacă Statele Unite vor sări în ajutorul unei ţări în cazul unei agresiuni în baza articolului 5 şi a spus că mai întâi ar verifica dacă şi-au plătit contribuţia. Acum, sigur, de acolo până la a spune că a pus la îndoială articolul 5 este cale lungă. Dacă mergem însă mai profund, şi nu ştiu dacă domnul Trump a ţintit asta sau nu, dar eu aşa vreau să interpretez aceste chestiuni. Putem să vedem că sunt foarte mulţi aliaţi care nu numai că nu au ajuns la 2 şi ceva din PIB alocat pentru apărare, ci şi-au redus cheltuielile pentru apărare în ultimii ani şi atunci cineva trebuie să suporte aceste cheltuieli şi ştim că majoritatea cheltuielilor sunt suportate de SUA. Noi am înţeles că nu se poate așa, ca unii să plătească şi alţii să beneficieze de protecţie, şi am hotărât, toate partidele parlamentare împreună, ne-am angajat să ridicăm cheltuiala la 2% din PIB. Alţii nu au această ambiţie şi cred că la asta s-a referit, şi mi se pare o chestiune care, până la urmă, trebuie făcută de toată lumea. Dacă toţi vrem în Alianţă, toţi vrem să apărăm şi să fim aliaţi, trebuie să contribuim şi financiar la buna dotare a Alianţei, altfel nu poate să funcţioneze. Dacă tot timpul unii plătesc şi alţii beneficiază, evident că vine cineva şi pune întrebarea „Bun, fraţilor, dar cum funcţionează asta, numai noi plătim şi voi beneficiaţi? Nu se poate!”, şi România are mai multă ambiţie, nu doar să ajungă la cheltuiala de 2% şi să aibă o dotarea corespunzătoare, ci chiar vrem să devenim un actor regional important, să contăm şi pentru securitatea din zona noastră.
 Mulţumesc! Asta am discutat şi cu conducerile reunite ale celor două facultăţi în întâlnirea pe care am avut-o înainte. Corectez, mi-au atras atenţia. Cred că mă bănuiţi că sunt foarte apropiat sistemului de învăţământ şi chiar îmi doresc să ajungem la o finanţare foarte serioasă, care reflectă şi nevoile societății, dar şi nivelul de ambiţie pe care trebuie să-l avem, dacă vrem să avem generaţii mai bine educate. Din aceste motive şi încă câteva, am conceput alături de echipa mea programul România Educată, care este acum în faza de consultări. Dacă acum am aloca 6%, banii nu ar putea să fie cheltuiţi cu folos, fiindcă sistemul nu este încă pregătit. Dar eu îmi doresc foarte mult să fie pregătit. Cu cât mai repede, cu atât mai bine. Şi atunci, succesiv, să rezolvăm problemele sistemice pe care, de fapt, le cunosc toţi actorii din educaţie. Şi mulţi politicieni cunosc aceste probleme. Nu s-a dorit, nu a existat ambiţia politică pentru a corecta foarte multe lucruri. Dacă reuşim să mişcăm nivelul de conştientizare, atunci cu siguranță o să fim capabili să găsim şi soluţiile şi asta aştept de la programul meu România Educată, să avem câteva concluzii foarte, foarte bine fundamentate, câteva propuneri foarte serioase de îmbunătăţire netă a sistemului, care evident trebuie să aibă legătură şi cu finanțarea. Oricât de deştepţi am fi noi toţi de aici şi oricât de bine am construi un sistem, fără o finanţarea nu poate să funcţioneze un mare sistem public cum este sistemul de educaţie. Deci da, sunt pentru, dar să cheltuim banii cu cap.
De Ziua Națională este firesc să reflectăm atât la ceea ce a contribuit la construcția statului și identității naționale, cât și la viitorul acestora.
Și sunt probabil puține domenii care au această dimensiune duală, cea a analizei trecutului în strânsă legătură cu proiectarea viitorului, ce pot fi evidențiate prin acordarea de distincții naționale în această zi simbolică.
Cercetarea științifică este cu siguranță unul dintre aceste domenii într-o Românie educată, democratică, cu respect față de valori și instituțiile sale fundamentale.
Unul dintre pilonii istorici și spirituali ai statului români a fost, este și va fi Academia Română.
De aceea, cu ocazia acestei zile simbolice, mă simt onorat să recunosc meritele celor care și-au pus viața în slujba cunoașterii.
Am remarcat nu numai performanța științifică a celor decorați, ci și preocuparea Academiei Române pentru viitorul României, prin activitatea intensă de reflecție asupra dezvoltării României în următoarele decenii.
Cred cu tărie că fundamentul unei societăți se creează pe cunoaștere, dialog, înțelegere și toleranță în diversitate.
De aceea, astăzi am recunoscut și meritele unor cercetători tineri, remarcabili prin activitatea lor științifică. Prin deschiderea pe care o conferă către comunitatea științifică internațională, dublată de contribuția continuă la mediul de cercetare românesc, ei clădesc fundamentul științific pentru o Românie europeană, puternică și competitivă în spațiul european.
În egală măsură, am onorat meritele celor care și-au dedicat întreaga carieră medicinii, punând bazele unor domenii medicale de avangardă și pregătind cu profesionalism și dăruire generații întregi de tineri medici.
Doresc să vă mulțumesc tuturor celor prezenți pentru devotamentul dumneavoastră și vă invit să contribuim cu toții la o Românie puternică prin creativitate și inovare.
8 Decembrie 1991 reprezintă pentru istoria recentă data la care a fost adoptată prin votul cetățenilor noua Constituție a României postcomuniste, marcând astfel intrarea într-o nouă etapă a dezvoltării sale constituționale.

De la acel moment s-au scurs 25 de ani și putem afirma astăzi că România a avut un cadru constituțional solid, care a consfințit un angajament pentru democrație, stat de drept, garantarea drepturilor și libertăților fundamentale ale individului.

O Constituție nu este doar o lege fundamentală, ci și o declarație de principii și o proiecție pentru viitor.

La momentul creării sale, mai ales la începutul unei noi etape istorice, o Constituție nu descrie o realitate existentă, ci mai degrabă deschide drumuri și stabilește repere pentru viitor. Ne spune cum vor fi lucrurile pentru o societate și pentru un sistem politic și oferă cadrul necesar realizării lor. Este și cazul Constituției din 1991.

Într-o democrație, Constituția este liantul care unește cetățenii în jurul unei axe a valorilor. Ea este un instrument de menținere a echilibrului între autoritățile statului și între autorități și cetățeni. Astfel, ea poate furniza certitudine și aduce pace socială.

Constituția a fost un factor important de consolidare a democrației și a statului de drept în România.

Aderarea la Uniunea Europeană și la NATO s-a realizat sub imperiul acestei Constituții. Revizuirea din 2003 a facilitat accesul României în structurile transatlantice, ceea ce dovedește că Legea fundamentală poate fi îmbunătățită atunci când în joc sunt valori și interese fundamentale ale statului și ale cetățenilor.

Consacrarea drepturilor fundamentale ale cetățenilor în Constituție, inclusiv protejarea lor în practică de către instanțele judecătorești și Curtea Constituțională, au constituit premisele consolidării principiilor democratice occidentale la nivelul societății românești.

Pentru toate aceste motive putem spune că Legea fundamentală adoptată în 1991 și revizuită în 2003 a fost un succes.

Totodată, un sfert de secol este o perioadă suficientă pentru a putea evalua impactul pe care Constituția l-a avut asupra societății, a sistemului politic și instituțional românesc și asupra drepturilor și libertăților cetățenilor.

Această evaluare ar trebui făcută obiectiv, responsabil, cu profesionalism și detașat de pasiunile politice ale momentului sau de interesele contextuale ale politicienilor.

E necesară o dezbatere de substanță la nivelul întregii societăți și o privire îndreptată spre viitor pentru a decide cu privire la reformarea legii fundamentale.

În acești ani, România a parcurs diverse etape, dar a câștigat cu certitudine în materie de valori și consolidare democratică, de stat de drept și domnia legii.

Aceste câștiguri sunt ale noastre, ale tuturor. Ele trebuie păstrate și potențate cu fiecare exercițiu democratic, oricine ar câștiga alegeri și ar deține puterea la un moment dat.


Votul este instrumentul cel mai valoros și mai puternic pe care cetățenii îl au într-un cadru constituțional democratic, așa cum este și cel dat de Constituția României.

Participarea la alegeri şi exprimarea opţiunii electorale reprezintă calea cea mai potrivită pentru recâştigarea încrederii cetăţeanului în instituţiile fundamentale ale statului.

Ca Președinte, îmi doresc o democrație puternică, instituții care se bucură de legitimitate și încredere, iar asta presupune o participare cât mai largă. Îi îndemn pe toți concetățenii mei să uzeze pe deplin de acest drept fundamental pe care îl au - dreptul la vot.

Au fost momente în trecut când mulți erau tentați să creadă că votul nu contează. Eu sper că am depășit acea perioadă și acel scepticism.

Cred că trebuie să ne exprimăm cu toții opțiunea de vot. Avem această datorie nu pentru un partid sau altul, un politician sau altul, ci pentru că în urmă cu 27 de ani am dobândit prin sacrificiu de sânge libertatea de a ne decide singuri propria soartă.

Cetățenii români trebuie să știe că votul lor contează și să aibă conștiința că ei decid, prin alegeri, viitorul lor și al României!
Dați-mi voie să închei cu câteva gânduri adresate direct Curții Constituționale.

Instituția dumneavoastră a garantat prin jurisprudența sa respectarea valorilor constituționale, atât în cadrul raporturilor dintre autoritățile statului, cât și în raporturile lor cu cetățenii.

Îmi doresc și ne doresc ca instanța de contencios constituțional să rămână în continuare vigilentă și să protejeze constant esența regimului democratic din România.
Ne aflăm astăzi aici pentru a aduce un pios omagiu tuturor victimelor Holocaustului. Ne înclinăm în fața tragediei fără precedent pe care fiecare dintre aceste victime a trăit-o individual, dar care a avut un puternic impact asupra întregii umanități.

Ziua de 27 ianuarie, dată care marchează eliberarea prizonierilor din lagărele de concentrare de la Auschwitz-Birkenau, acum 72 de ani, a devenit una dintre cele mai triste repere ale memoriei din istoria umanității. Această zi a reprezentat, de asemenea, începutul speranței pentru cei care se aflau în viață pe 27 ianuarie 1945. Suntem foarte norocoși să-i avem printre noi, încă, pe unii dintre acești supraviețuitori, care ne amintesc tuturor despre nevoia de a nu uita niciodată greșelile trecutului.

Această zi poartă cu sine o dublă semnificație și responsabilitate.

Prima proiectează spre trecut și revendică datoria noastră morală de a ne aduce aminte și de a conștientiza suferința celor masacrați. Cea de-a doua este orientată spre viitor și ne îndeamnă să educăm generațiile viitoare cu privire la crimele abominabile ale Holocaustului. Este, așadar, datoria noastră să păstrăm vie memoria atâtor victime ale acestui teribil flagel.

Până în luna martie a acestui an, România exercită președinția Alianţei Internaţionale pentru Memoria Holocaustului, o organizație care întruchipează însăși esența încercărilor de a cunoaște ce s-a întâmplat acum mai bine de 70 de ani, de a învăța și a ne asigura că o astfel de tragedie nu se va mai repeta niciodată. Memoria Holocaustului este una dintre principalele direcții de acțiune urmărite de România pe perioada mandatului său, alături de promovarea educației și cercetării Holocaustului și interacțiunea cu generațiilor mai tinere prin intermediul social media.

Alianța a semnat un Memorandum de Înțelegere cu Consiliul Europei. Acest lucru are o semnificație aparte pentru ambele organizații.

Am convingerea că în anul 2017 Consiliul Europei și Alianța pot să creeze un program-pilot care să aibă ca scop instruirea funcționarilor publici în combaterea negării Holocaustului și a antisemitismului.

România, mai ales pe perioada deținerii președinției Alianței, este pregătită să promoveze în continuare definiția de lucru a antisemitismului, adoptată recent la București, în cursul anului trecut, și să se implice în acest proiect-pilot.

De asemenea, există o dimensiune specială în cadrul Alianței, care vine în completarea activităților Consiliului Europei: comemorarea și educarea cu privire la atrocitățile suferite de populația de etnie romă în Europa, în timpul celui de-al doilea Război Mondial. România a pus un accent deosebit pe acest aspect pe perioada președinției sale.

Este convingerea mea că educația Holocaustului nu trebuie să fie promovată exclusiv în sălile de clasă. Suntem mândri să inaugurăm astăzi o expoziție foto-documentară, prin care împărtășim realizările noastre. Este un gest simbolic faptul că această expoziție este expusă aici, în locul în care națiunile europene s-au unit, pentru prima dată, în angajamentul lor de a nu repeta niciodată ororile celui de-al doilea Război Mondial – Consiliul Europei.

Vă invit pe toți să vizitați expoziția din Foaierul Comitetului de Miniștri, unde puteți să aflați mai multe despre angajamentul României cu privire la onorarea memoriei victimelor Holocaustului, cât și despre câteva metode creative de a educa noile generații, pentru a ne asigura că nu vom mai fi niciodată martorii unor astfel de atrocități.

Rememorând cele mai întunecate episoade din istoria noastră și prezentând faptele așa cum s-au desfășurat, acesta este modul în care ne-am decis, de exemplu, să comemorăm (în 2016) 75 de ani de la Pogromul de la Iași. Crimele abominabile comise de regimul din acea perioadă reprezintă, încă, o rană deschisă pentru societatea noastră. Ca dovadă a angajamentului nostru pe termen lung, autoritățile țării noastre au demarat procedurile pentru înființarea unui Muzeu al Istoriei Evreilor din România, la București.

Această expoziție ilustrează, de asemenea, istoriile cetățenilor români care și-au ajutat vecinii, prietenii evrei, sau chiar necunoscuți, să scape de persecuții și deportări. Ani mai târziu, rolul acestora a fost onorat de către Memorialul «Yad Vashem» din Ierusalim, prin acordarea titlului de «Drepți între Popoare».

Este datoria noastră permanentă, a tuturor, așa cum am făcut și astăzi, aici, să adoptăm o poziție fermă și să recunoaștem greșelile trecutului, precum și să onorăm memoria celor nevinovați care au pierit.
Stimate domnule Preşedinte al Federaţiei Comunităţilor Evreieşti din România,

Vă felicit cu ocazia împlinirii a 85 de ani!

Domnule Aurel Vainer, viaţa dumneavoastră ne arată cum destinul României stă şi pe umerii fiecăruia dintre noi, prin tăria convingerilor şi soliditatea valorilor ce ne animă.

V-aţi născut într-o mică localitate din Moldova, într-o familie cu mulţi copii, care v-a dat puternice rădăcini iudaice, şi aţi copilărit într-o Românie frământată de agresiuni interne şi externe, marcată de antisemitism şi îndoliată de cruzimile Holocaustului. Cu toate acestea nu v-aţi pierdut nicio clipă dragostea faţă de pământul natal. V-aţi petrecut tinereţea într-o societate a fariseismului care v-a privat de o viaţă comunitară normală, de mulţi dintre apropiaţi, prieteni şi membri ai familiei. Cu toate acestea, dorinţa de a fi util oamenilor v-a făcut un apreciat specialist în domeniul stiinţei economice. Ca şi multor altora, viaţa vi s-a schimbat odată cu Revoluţia din 1989. Aţi devenit un contributor important la revigorarea comunităţilor evreieşti din România şi un promotor al dialogului interetnic şi interconfesional din țara noastră.

În numeroase ocazii am spus că minorităţile etnice sunt un tezaur al României şi punţi de neînlocuit între noi şi ţările de provenienţă ale acestor etnii. Dumneavoastră, domnule Aurel Vainer, în cele 3 mandate în Parlamentul României, aţi fost, în numele comunităţii pe care o reprezentaţi, dar spre folosul tuturor, o adevărată placă turnantă a dialogului politic, intercultural, şi interconfesional.

În 24 ianuarie voi participa, împreună cu Secretarul General al Consiliului Europei şi cu Preşedintele Republicii Cipru, la ceremonia de marcare a Zilei Internaţionale de Comemorare a Victimelor Holocaustului. Voi inaugura, la sediul Consiliului Europei din Strasbourg, o expoziţie dedicată victimelor Holocaustului, cu titlul „Drepţi între popoare”, organizată de Preşedinţia română a Alianţei Internaţionale pentru Memoria Holocaustului. Un lucru mă bucură în mod special şi ţin să vi-l mărturisesc: voi putea să evoc la Strasbourg o realizare importantă, pe care am susținut-o încă de la începutul mandatului meu, şi anume decizia înfiinţării, la Bucureşti, a unui Muzeu al Istoriei Evreilor din România. Aţi fost unul dintre cei mai activi susţinători ai acestui proiect, şi vă rog, domnule Președinte Vainer, să îl sprijiniți şi pe mai departe.
Închei felicitându-vă încă o dată şi urându-vă mulţi ani fericiţi alături de cei dragi!
Mă bucur să mă aflu, astăzi, alături de dumneavoastră şi vă felicit pentru activitatea desfăşurată în cursul anului trecut!

Rolul Direcţiei de Investigare a Infracţiunilor de Criminalitate Organizată şi Terorism este unul esenţial la nivelul societăţii şi, în acelaşi timp, unul extrem de dificil, întrucât vă confruntaţi cu formele cele mai dure și mai violente ale criminalităţii.

Un stat nu poate avea o economie puternică atunci când criminalitatea organizată este mare. Forţa financiară a grupărilor interlope sau criminalitatea informatică afectează profund siguranţa statului şi economia României, având şi un impact puternic asupra colectării veniturilor la bugetul de stat.

De aceea, este foarte important ca DIICOT să aibă instrumentele potrivite pentru a contracara aceste atentate la dezvoltarea democratică a statului şi pentru a interveni eficient.

Aceste obiective nu pot fi atinse fără a exista, în primul rând, o legislaţie coerentă. Mă bucur să constat că modificările legislative realizate în 2016 au avut drept rezultat consolidarea capacităţii de funcţionare a instituţiei.

Aceasta este o dovadă că instituţiile care asigură lupta împotriva criminalităţii devin eficiente atunci când legile sunt făcute cu inteligenţă, cu bună credinţă şi urmăresc să întărească statul de drept, nu să îl slăbească.

Pentru a putea investi în serviciile publice necesare societăţii trebuie, pe de o parte, să combatem şi să destructurăm reţelele criminale care operează contra legii şi, pe de altă parte, să recuperăm prejudiciile create.

Este mai mult decât necesară o bună colaborare între Ministerul Public în genere şi Agenţia Naţională de Administrare a Bunurilor Indisponibilizate pentru a duce la bun sfârşit actul de justiţie.

Ca unica structură din cadrul Ministerului Public specializată în combaterea crimei organizate şi a terorismului, DIICOT are un rol esenţial în prevenirea ameninţărilor care îmbracă forme din cele mai diverse şi complexe.

De aceea, activitatea dumneavoastră în sfera prevenţiei devine în acest context fundamentală şi, chiar dacă de cele mai multe ori ea nu este vizibilă pentru opinia publică, societatea românească este una mai sigură şi ca urmare a eforturilor dumneavoastră.
Profesionalismul, integritatea şi independenţa sunt valori care caracterizează activitatea procurorilor DIICOT, ca şi a tuturor magistraţilor din România. Ele trebuie protejate şi promovate, pentru că sunt valori inerente statului de drept şi unei societăţi democratice europene.

Recentele iniţiative ale Executivului în ceea ce priveşte modificarea legislaţiei penale ar fi avut drept consecinţă nu numai scăderea în intensitate a luptei anticorupţie, ci şi repercusiuni grave şi asupra speţelor aflate în competenţa DIICOT.

Am apreciat promptitudinea cu care instituţia dumneavoastră a reacţionat în mod public, semnalând faptul că adoptarea unor asemenea acte normative ar creşte riscul apariţiei unor condiţii favorizante pentru fenomenele infracţionale.

România se află într-un moment de răscruce, şi împreună trebuie să decidem pe ce drum vom merge de acum înainte: pe drumul democraţiei, statului de drept şi al justiţiei independente, sau pe drumul corupţiei, lipsei de profesionalism şi al abuzurilor instituţionale.

În încheiere, felicit întreaga echipă DIICOT pentru rezultatele deosebit de bune obţinute pe parcursul anului 2016 şi vă doresc mult succes în continuare!
M-aș fi adresat și Guvernului, dar este ocupat. Dar nu-i bai, la ei am fost deja.

Sunteți un nou Parlament și mă bucur, chiar mă bucur mult, că ați avut răbdare să stați în sală să mă așteptați și vă mulțumesc pentru primirea foarte frumoasă! Noilor parlamentari și vechilor parlamentari, vă doresc deopotrivă succes și un mandat plin de realizări!

Aş fi vrut astăzi, în condiţii normale, la început de mandat, să vă vorbesc despre lucruri importante pentru România. Aş fi putut să vă vorbesc despre Centenar. În 2018 vom sărbători 100 de ani de când există statul român modern. Aş fi putut să vorbesc poate despre proiectul de ţară. Cu toţii - şi dumneavoastră, şi dumneavoastră, şi dumneavoastră - ne dorim în definitiv o Românie puternică şi prosperă. Cu toţii ne dorim ca României să îi meargă mai bine, dar vremurile nu sunt obişnuite şi suntem în plină criză. Sute de mii de români protestează în stradă, naţiunea e în alertă, e vie, e atentă şi e foarte nemulţumită. O importantă cercetare sociologică realizată în ultimele trei zile arată că aproape 80% dintre români consideră că ţara merge în direcţia greşită.

Doamnelor şi domnilor, cum s-a ajuns aici, la numai o lună după alegeri?

În 11 decembrie, PSD a repurtat o mare victorie. Dar după aceea, doamnelor şi domnilor, cu o ciudată strategie tip kamikaze, a intrat în coliziune frontală cu o parte însemnată a societăţii româneşti. A promis în campanie ceva şi în primele zile s-a apucat de altceva. «Pohta ce aţi pohtit», grija ce aţi avut-o se vede că nu a fost ce a declarat în campanie. Nu prosperitatea poporului român a fost prima prioritate. Grija primă a fost să vă ocupaţi de dosarele penalilor, şi românii sunt indignaţi şi revoltaţi!

Asta este situaţia, unii mulţumiţi, unii nemulţumiţi! Ce facem? Dragilor, ce facem? Care sunt soluţiile, care este marja de manevră pentru a ieşi din acest impas?

Retragerea Ordonanţei 13 şi, eventual, demiterea chinuită a unui Ministru este cu certitudine prea puţin. Alegeri anticipate sunt în această fază prea mult.

Asta este marja de manevră. Cine trebuie să vină cu soluţia? Păi în mod natural cel care a creat problema, PSD!

Preşedinţii celor două Camere... Aţi obosit deja? Ghinion!

Preşedinţii celor două Camere - care, nu ştiu, au rămas? Au rămas! - încearcă să acrediteze în spaţiul public ideea că eu nu aş digera rezultatul votului şi că eu aş încerca să fac ceva ca să întorc acest rezultat şi afirmă în spaţiul public că aş dori răsturnarea guvernului legitim.

Nu! Fals! Aţi câştigat, acum guvernaţi şi legiferaţi, dar nu oricum! Nu oricum! România are nevoie de un guvern puternic, nu de un guvern care cu sfială execută ordinele de la partid. România are nevoie de un guvern care lucrează transparent, care guvernează predictibil, la lumina zilei, nu noaptea, pe furiş.

Legiferaţi pentru România, daţi legi bune pentru România, nu pentru un grup de politicieni cu probleme! Conduceţi, cei care aţi câştigat alegerile, dar conduceţi responsabil!

Sunt mari aşteptări din partea societăţii. Lumea v-a votat, fiindcă v-a crezut. Ce aţi promis, faceţi! Sunt mari aşteptări din partea mediului economic. E nevoie de o guvernare şi de o legiferare transparentă, predictibilă, sustenabilă.

Nu vă bateţi joc de România! Suntem într-o situaţie macroeconomică foarte bună. Nu puneţi România în dificultate! Păstraţi trendul ascendent! Păstraţi creşterea economică! Sunt aşteptări mari de la partenerii noştri internaţionali. România este o ţară stabilă, puternică în regiune. Am luptat, am legiferat şi am guvernat timp de mulţi ani în aşa fel încât România să devină parte puternică din NATO, din Uniunea Europeană. Lumea are mari aşteptări de la noi. Să nu-i dezamăgim!

Dacă PSD, care a creat această criză, nu o rezolvă urgent, voi convoca, în virtutea atribuţiilor de Preşedinte, consultări la Palatul Cotroceni pentru a vedea care sunt soluţiile posibile.

Ce fel de naţiune vrem să fim? Vrem să fim o naţiune puternică, prosperă, o naţiune care îşi construieşte un stat de drept şi îl respectă, o naţiune care se poate mândri cu o justiţie independentă, o naţiune unde autorităţile colaborează loial, o naţiune cu un Parlament puternic, o naţiune cu un Guvern performant, sau vrem să fim o naţiune slabă, dispreţuită, care pune totul în joc pentru a salva pe câţiva din situaţii dificile, pe câţiva politicieni din situaţii dificile?

Merită România acest sacrificiu pentru câţiva politicieni? Asta este întrebarea. Acesta este scopul referendumului. O naţiune puternică se construieşte cu politicieni integri şi credibili în vârful statului.

Asta îmi doresc eu pentru România şi asta, cred, îşi doresc românii. Asta este întrebarea, ce fel de naţiune vrem să fim. Şi pentru a afla realmente voinţa suverană a poporului român, voi convoca acest referendum. Aştept de la Parlament răspunsul la solicitarea mea. Imediat după primirea răspunsului, voi convoca referendumul.

Probabil aţi urmărit imaginile de la demonstraţiile care au avut loc în ultimele zile, multele demonstraţii care au avut loc în ultimele zile. Cea mai mare în Bucureşti, în Piaţa Victoriei, dar şi în multe, multe alte localităţi din România, din străinătate, au fost demonstraţii ample, localităţi unde nu a fost nicio demonstraţie la Revoluţie. Incredibil!

Imaginea aceea splendidă din Piaţa Victoriei cu telefoanele iluminate cred că o ştiţi cu toţii. Iată, când politicienii au încercat să ducă democraţia în coridoarele întunecate, românii au ieşit în stradă şi au readus lumina în procesul democratic.

Democraţia trebuie ţinută vie, democraţia trebuie apărată zi de zi, revigorată! Democraţia nu este niciodată de la sine înţeleasă şi pentru multă democraţie este nevoie de multă educaţie, şi îi felicit pe părinţii care şi-au dus copiii în Piaţa Victoriei pentru o lecţie autentică de democraţie!
Să păstrăm aşadar democraţia vie şi ţara curată, la propriu şi la figurat, pentru generaţiile care vin după noi, pentru viitorul României!

Vă mulţumesc pentru invitaţia de a participa la lucrările Congresului Partidului Popular European. Sunt onorat să mă adresez pentru prima oară în acest cadru.

Ne aflăm în prezent într-un moment de cumpănă, într-o Europă marcată de crize complexe, de o intensitate fără precedent. Atacurile teroriste, migraţia, naţionalismul, populismul, Brexit-ul şi, mai mult decât orice, escaladarea euroscepticismului, au devenit provocări majore.

Istoria Uniunii Europene ne arată că perioadele de criză au fost depăşite prin unitate, solidaritate şi voinţă comună. Sunt principii pe care s-a clădit încă de la început întreg edificiul proiectului european şi ele sunt astăzi la fel de valabile. Cred cu tărie că acestea vor rămâne fundamentul dezvoltării viitoare a Uniunii, în beneficiul tuturor cetăţenilor europeni.

Viziunea noastră pentru viitorul proiectului european este clară: România îşi doreşte o Uniune Europeană puternică, unită și coezivă.

Ţara noastră a contribuit la consolidarea construcţiei europene şi va continua să o facă, crezând cu tărie în valorile care ne unesc şi care fac din noi o adevărată familie europeană: libertatea, democraţia, pacea, securitatea, solidaritatea.

Prin urmare, trebuie să luptăm împreună pentru prezervarea unităţii Uniunii Europene şi sunt convins că avem capacitatea să renunţăm la orice ziduri şi bariere care s-ar putea dovedi ulterior insurmontabile.

Convingerea mea este că acţiunile noastre comune trebuie să aibă la bază securitatea, creşterea economică, ocuparea forței de muncă, precum și respectarea valorilor și libertăților fundamentale. Trebuie să lucrăm împreună pentru a obţine o convergență reală între statele membre.

Mă bucură faptul că Declarația de la Roma, pe care am semnat-o cu câteva zile în urmă, face referiri clare la importanța acțiunilor noastre comune și la faptul că trebuie să rămânem uniți pentru a ne apăra, în continuare, interesele comune și valorile fundamentale.

Am reînnoit, astfel, angajamentul nostru față de o Uniune unită și prosperă, capabilă să răspundă nevoilor cetățenilor săi.

 Apreciez în mod în deosebit accentul pus de Declarație pe tema unității construcției europene. Într-o lume globalizată, care se confruntă cu multiple provocări, o Uniune mai bine integrată ne oferă tuturor, fără echivoc, perspective mai bune decât o Uniune fragmentată.

Cetățenii noștri așteaptă de la noi o Europă puternică, incluzivă și bazată pe valori. Trebuie să le oferim acestora ceea ce așteaptă de la noi și să le recâștigăm, încă o dată, încrederea în proiectul european.

Deşi Brexit-ul a provocat o scădere semnificativă a euro-entuziasmului, o mare parte a membrilor familiei europene a rămas ataşată de valorile pe care Uniunea le promovează şi consideră că este mai bine să identificăm soluţii decât să renunţăm la un proiect care a reuşit să aducă armonia şi cooperarea pe continent atât de multe decenii. Uniunea Europeană rămâne, în definitiv, un proiect indispensabil pentru noi toți.

Dacă tot vorbim despre Brexit şi negocierile care urmează, este, în opinia mea, extrem de important ca aceste negocieri - atât cele privind retragerea Marii Britanii din UE, cât şi cele referitoare la acordul pe care îl vom avea după ce Marea Britanie va ieşi din Uniune - să aibă rezultate decente şi sustenabile.

Principalele noastre politici ar trebui să fie îndreptate spre ceea ce ne poate uni şi spre evitarea unei Europe fragmentate.

Aşadar, România nu susţine o Uniune Europeană a «cercurilor concentrice de integrare» sau a «vitezelor multiple», care ar putea să ducă la o creştere a diviziunilor sociale şi economice între statele membre.

Noi nu considerăm aceste scenarii  ca fiind instrumente de aprofundare a cooperării între statele membre, ținând cont de faptul că Uniunea se confruntă deja cu diviziune și neîncredere între membrii săi.

Trebuie să fim mândri de ceea ce Uniunea Europeană a realizat până în prezent. Este important să păstrăm și să consolidăm realizările Uniunii Europene: cele patru libertăți fundamentale, piața comună, zona Schengen, zona Euro, politica de coeziune.


Menținerea unei abordări echilibrate și incluzive în promovarea acestor politici, în beneficiul tuturor statelor membre, este un element indispensabil pentru o Uniune de succes.

Nu trebuie să uităm nicio clipă principiul pe care s-a clădit Uniunea Europeană. «Unitate în diversitate» este motto-ul care a ghidat, încă de la început, politicile statelor membre şi acest principiu ar trebui să ne fie sursă de inspiraţie şi pentru tot ceea ce ne propunem să facem de acum înainte.

În încheiere, îmi exprim speranţa ca acest Congres să întărească coeziunea la nivelul Uniunii. Partidul Popular European este cel mai puternic grup politic la nivel european şi cu atât mai mare este, aşadar, responsabilitatea noastră de a promova o viziune coerentă pentru o Uniune a viitorului, de a recâștiga încrederea cetățenilor în proiectul european.

Am toată încrederea că noi, toţi cei prezenţi aici, avem atât voinţa, cât şi capacitatea de a duce mai departe proiectul unei Europe unite.

Aş dori, înainte de toate, să-i mulțumesc domnului Secretar General Jagland pentru că a acceptat ca această conferinţă să stea sub patronajul nostru comun, dar, mai ales, pentru că a avut iniţiativa – foarte importantă şi oportună – de a lansa procesul de reflecţie pentru crearea liniilor directoare ale Consiliului Europei privind rolul şi responsabilităţile majorităţii politice în interacţiunea sa cu opoziţia într-o societate democratică.

Regret faptul că, din motive medicale obiective, domnul Jagland nu poate fi prezent astăzi. Cred că sunt în asentimentul tuturor participanţilor la conferinţă să îi urez multă sănătate. Avem însă plăcerea să ne bucurăm de distinsa participare a doamnei Battaini-Dragoni, Secretarul General Adjunct al Consiliului Europei.

În acelaşi timp, îi datorez mulţumiri şi domnului Preşedinte Agramunt pentru sprijinul acordat organizării acestei conferinţe, precum şi Comisiei de la Veneţia pentru co-organizarea acesteia.

Îi sunt recunoscător domnului Președinte Buquicchio şi tuturor colegilor săi, care au gestionat foarte bine pregătirea acestui eveniment. Sunt convins că dezbaterile ce vor urma vor contribui decisiv la progresul raportului Comisiei de la Veneţia asupra acestei teme.

Spuneam în discursul meu din ianuarie, din plenul Adunării Parlamentare a Consiliului Europei, că subiectul rolului şi responsabilităților majorităţii, respectiv ale opoziţiei, într-o societate democratică este de mare actualitate, în contextul anumitor evoluții recente din unele state membre.

De asemenea, arătam – şi reiterez acest mesaj – că avem nevoie, în Europa, de societăţi democratice solide, în care majorităţile nu abuzează de drepturile lor legitime doar pentru că sunt o majoritate, doar pentru că au câştigat alegerile cu un procent consistent. Pentru că, odată cu preluarea puterii, trebuie asumate şi responsabilităţile deosebite care decurg de aici.

Nu pot să nu mă gândesc, vorbind despre aceste responsabilităţi, şi la tendinţa, tot mai conturată în procesele electorale din spaţiul european, ca prezenţa la vot să fie din ce în ce mai scăzută. Într-un astfel de context, majoritatea politică, deși construită pe un procent mare, obligă cu atât mai mult la asumarea şi exercitarea responsabilă a guvernării.

Avem nevoie, prin urmare, în considerarea evoluţiilor din ultimii ani din unele state europene, inclusiv a proliferării conduitei populiste şi eurosceptice, de consolidarea cadrului de parametri şi garanţii privind interacţiunea dintre majoritate şi opoziţie.

Într-o democraţie liberală solidă, bazată pe alegeri libere şi corecte, nu este acceptabilă nici aşa-numita «dictatură a minorităţii», dar nici «dictatura majorităţii», care, prin abuz, în baza concepţiei «câştigătorul ia totul», să afecteze pluralismul, echilibrul social şi funcţionarea democratică a societăţii bazate pe statul de drept. Adică să ajungem la ceea ce este tot mai des desemnat, în mediile de specialitate, cu termenul de «democratură».

Sunt convins că, într-o societate democratică solidă, atât majoritatea, cât şi opoziţia trebuie, în egală măsură, să acţioneze având în vedere acelaşi angajament, comun şi responsabil, pentru interesul public – al cetăţenilor şi al societăţii.

Acest angajament trebuie să vină, absolut întotdeauna, pe primul loc, înaintea mizelor oricăror confruntări politice – chiar dacă şi acestea sunt normale în democraţie.

Într-adevăr, cetăţenii sunt sursa legitimă inepuizabilă a democraţiei. Niciun politician ales de oameni să le reprezinte interesele nu poate să ignore vocea cetăţenilor.

Cu cât puterea şi opoziția refuză să asculte ce doresc cetăţenii, inclusiv atunci când coboară în stradă, cu atât se adâncește ruptura dintre societate și clasa politică. Iar consecințele sunt dramatice pentru toţi, cu efecte pe termen lung.

Dar majoritatea, tocmai pentru că este majoritate, trebuie să ştie să acţioneze în exercitarea puterii cu o necesară reţinere autoimpusă şi cu toleranţă faţă de eforturile opoziţiei, într-o manieră incluzivă şi transparentă. Pentru că majoritatea trebuie să fie conştientă că şi ea, la rândul său, va deveni cândva minoritate.

Într-o societate democratică – spuneam şi la Strasbourg, în ianuarie – critica normală exercitată de opoziţie nu poate fi văzută ca element distructiv şi nu poate fi interpretată ca lipsă a acceptării rezultatelor scrutinului democratic.

Este doar o parte – la fel de legitimă ca efortul şi activitatea majorităţii – a unui sistem democratic liberal sănătos.

O societate democratică solidă, de tip liberal – opusă aşa-zisului model «iliberal» – are nevoie ca măsurile luate de majoritate să nu afecteze statul de drept în sens larg şi să nu urmărească afectarea «jocului» democratic, care presupune, în final, alternanţa la putere prin alegeri libere.

În plus, o societate democratică solidă necesită respectarea principiului cooperării loiale şi constructive între instituţiile democratice ale statului, care trebuie să se respecte reciproc. Este un principiu valoros – nu doar în cazul situaţiilor de coabitare politică, care nu este deloc în contradicţie cu principiul, la fel de important, al separaţiei puterilor.

Separaţia puterilor într-o democraţie solidă înseamnă cooperare constructivă pentru realizarea interesului public, înseamnă respect reciproc între instituţiile statului aparţinând diferitelor puteri, precum şi echilibrul şi controlul reciproc dintre acestea.

Doresc să citez aici ceea ce scria Comisia de la Veneţia într-o Opinie importantă a sa din 2012, elemente foarte utile pentru dezbaterea noastră de astăzi şi de mâine:

«Respectul pentru Constituţie nu poate fi limitat la executarea literală a prevederilor sale. (…) Scopul acestor prevederi este să faciliteze funcţionarea eficientă a instituţiilor statului, pe baza cooperării lor loiale.

Şeful Statului, Parlamentul, Guvernul, sistemul judiciar, toate servesc scopul comun al promovării intereselor ţării în ansamblu, nu a intereselor înguste ale unei singure instituţii sau ale partidului care l-a desemnat pe cel ce ocupă o anumită funcţie.

Chiar dacă o instituţie este într-o poziţie de putere, fiind capabilă să influenţeze alte instituţii ale statului, ea trebuie să o facă având în vedere interesele statului ca întreg, inclusiv, în consecinţă, interesele altor instituţii şi ale opoziţiei parlamentare.»

Sunt puncte de vedere foarte actuale, care pun în evidenţă necesitatea ca interacţiunea dintre majoritate şi opoziţie să ţină cont permanent de imperativul asigurării unui echilibru corect între interesele legitime ale majorităţii şi cele ale opoziţiei, ambele trebuind să se conducă mereu după interesul public al cetăţenilor, care i-au votat atât pe unii, cât şi pe ceilalţi.

Sunt deplin conştient de dificultatea sarcinii pe care o are Comisia de la Veneţia în elaborarea unor eventuale linii directoare ale Consiliului Europei privind rolul şi responsabilităţile majorităţii politice în interacţiunea sa cu opoziţia într-o societate democratică.

Această dificultate constă în aceea că procesul de consolidare a cadrului de parametri şi garanţii privind interacţiunea dintre majoritate şi opoziţie presupune dezvoltarea standardelor constituţionale europene plecând şi de la elemente de cultură politică.

Şi nu este uşor să codifici la nivel de standard juridic aceste noțiuni de cultură politică, rezultate din lecţiile învăţate la nivel european din practica statelor.

Dar sunt convins că acest efort va fi încununat de succes. Nu doar pentru că am încredere în competenţa Comisiei de la Veneţia, care a fost confirmată de atâtea ori, ci şi pentru că este absolută nevoie de acest succes.

El este imperativ necesar pentru că sistemul democratic european trebuie să fie solid şi sănătos, pentru că scopul final al acestui efort este de fapt siguranţa democratică şi prosperitatea tuturor şi a fiecăruia dintre cetăţenii europeni.

Într-adevăr, aşa cum s-a mai spus, democraţia este o veritabilă infrastructură strategică a statelor noastre, a societăţii europene, iar întărirea «imunităţii» şi rezilienţei sale, apărarea acestei infrastructuri strategice sunt în interesul direct al tuturor şi al fiecăruia dintre cetăţenii noştri.

Acesta este motivul pentru care, atunci când – cu aproape un an în urmă – am primit propunerea Comisiei de la Veneţia de a co-organiza această conferinţă, am decis imediat să mă implic personal în susținerea acestui proiect esenţial pentru democraţie.

Sper, de aceea, ca lucrările acestei conferinţe să aducă o contribuție de fond, substanţială, la dezbaterea europeană pe tema interacţiunii responsabile dintre majoritate şi opoziţie, care să genereze cristalizarea parametrilor şi garanţiilor, a unor eventuale linii directoare pe acest subiect.

Va fi, în egală măsură, şi contribuţia simbolică a unei Românii a cărei societate a arătat recent că este matură şi pro-europeană, că este pregătită să-şi apere eficient valorile statului de drept şi că îşi are propriii «anticorpi» puternici faţă de orice ar putea afecta sănătatea democraţiei sale.

Urez succes lucrărilor conferinţei şi vă mulţumesc pentru atenţie!
Îmi face mare plăcere să fiu astăzi aici, în fața dumneavoastră, și vă spun din capul locului că am dorit să vă ascult și să intru în dialog cu dumneavoastră, cu întreprinzătorii care își asumă riscuri, creează locuri de muncă, plătesc salarii, impozite și explorează continuu noi și noi oportunități economice, în beneficiul tuturor.

Doresc să vă spun direct și deschis, de la bun început, că mediul de afaceri este, pentru mine, pilonul cheie al oricărui demers de construcție națională. De aceea am dorit să vă invit, în contextul proiectului de țară pe care l-am inițiat anul trecut, să reflectăm împreună la potențialul economiei noastre, la ce ne dorim pentru România în viitor.

Mă bucur să avem aici, împreună, investitori străini și întreprinzători români, companii mari și întreprinderi mici și mijlocii, cu speranța că acest dialog va oferi tuturor mai multă încredere în forța cooperării.

Resping categoric tentativele populiste recente de a pune în opoziție investițiile străine față de capitalul românesc, companiile multinaționalele față de IMM-urile românești. Așa ceva este o mare eroare.

Convingerea mea profundă este aceea că antreprenoriatul românesc se va consolida cu atât mai mult cu cât cooperarea cu investitorii străini va fi mai strânsă.

Avem însă nevoie de politici care să încurajeze integrarea în economia națională a lanțurilor valorice de producție. Producția este cheia prosperității noastre, de aceea am dorit să intru în dialog cu oameni de afaceri care creează valoare adăugată în economia României.
Am privit cu atenție anumite evoluții economice, unele elocvente pentru trendul pozitiv actual, altele care însă ne avertizează asupra unor riscuri și vulnerabilități.

România se bucură de rate de creștere record între țările Uniunii Europene, avem 4,8% în 2016, însă, dincolo de latura cantitativă a acestor performanțe, latura calitativă trebuie deopotrivă urmărită, printr-o contribuție mai consistentă din partea investițiilor la creșterea PIB.

Anul trecut, investițiile străine directe au atins un nivel record pentru perioada post-criză - circa 4,3 miliarde euro, ceea ce arată în continuare atractivitatea României pentru mediul investițional extern, fiind, de asemenea, importantă și calitatea acestor investiții.

Totodată, exportul net a înregistrat o contribuţie negativă la creşterea PIB, deoarece avântul importurilor a fost sistematic peste cel al exporturilor, în principal pe seama bunurilor de consum, ceea ce a condus la adâncirea deficitelor comerciale, cu aproape 20% în 2016 și cu circa 27% pe primele două luni din 2017, în comparație cu 2016.

Deși ocuparea forței de muncă s-a îmbunătățit semnificativ, rata șomajului coborând undeva la 5,4%, șomajul în rândul tinerilor se menține foarte ridicat, peste 20%, iar piața muncii resimte deja o anumită penurie în privința personalului calificat, ceea ce tinde să devină o problemă pentru mediul de afaceri, fapt ce impune soluții coerente.

Dincolo de cifre și performanțe curente, mediul de afaceri din România trebuie să privească spre o nouă treaptă de dezvoltare și profesionalizare. Avem nevoie să avansăm rapid, dar și solid, sustenabil. Trebuie să dăm frâu liber sectoarelor cu potențial deosebit de adâncire a lanțurilor valorice productive, cum este industria auto, sectorul IT&C și industriile creative, agricultura și industria alimentară.

De exemplu, industria auto și sectorul IT&C generează, în sens larg, aproape 20% din PIB. Mai buna integrare a acestora ar avea un potențial imens în crearea de valoare adăugată în România. Același imens potențial de integrare economică se manifestă pentru agricultură și industria alimentară, sectoare în care România poate progresa rapid, prin valoare adăugată și ca exportator competitiv.

Însă dumneavoastră știți foarte bine că acumulările economice nu au adversar mai temut decât lipsa de predictibilitate și încredere. De aceea avem nevoie de predictibilitate, de stabilitate economică și de un climat favorabil mediului de afaceri.

Încrederea dintre Guvern şi mediul de afaceri, dintre stat și economie, în general, nu se câştigă doar în anii electorali, ci mai degrabă după, prin politici economice coerente, sustenabile pe termen mai lung.

În acest sens, îndemn ferm la prudență în legătură cu diverse propuneri fiscale, care sunt vehiculate în ultima vreme, mai ales dacă nu sunt temeinic fundamentate, fără un proiect coerent, fără garanții clare în privința beneficiilor, precum și a capacității administrative.

Vorbind despre viziune și competitivitate pe termen lung, probabil că cel mai important pas pe care trebuie să îl facem este dezvoltarea infrastructurii. Niciun sector nu poate performa în lipsa infrastructurii, indiferent prin ce mijloace am încerca să îl susținem.

Constat cu îngrijorare că, din păcate, guvernările trec, dar problemele infrastructurii rămân, în ciuda faptului că nu banii lipsesc, nici cei naționali, nici cei europeni.

Poate ar fi relevant, de exemplu, ca un important criteriu de performanță al unei guvernări să fie tocmai absorbția fondurilor europene și implementarea proiectelor de investiții, nu neapărat disputa despre cine crește mai repede salariile bugetarilor.

Este evident că salarizarea trebuie îmbunătățită, iar soluțiile durabile trebuie căutate la nivelul performanței economiei, în ritmul și sustenabilitatea creșterii economice.

Sunt convins că mediul de afaceri simte faptul că, în plan european și chiar internațional, suntem într-un moment de răscruce, în care revoluția tehnologică și cea digitală vor așeza lumea pe cu totul alte baze, în alte cadre de referință, iar economiile naționale pot face salturi inteligente în privința potențialului lor economic.

De aceea trebuie să evaluăm cu atenție competențele și avantajele noastre competitive, capitalul intelectual de care avem nevoie pentru această „nouă economie”, pentru care trebuie să ne pregătim.

Prin sistemul nostru educațional, România trebuie să facă o opțiune serioasă, profundă, înspre competitivitate și spirit antreprenorial. Îmi doresc ca tânăra generaţie să învețe încă din școală virtuțile competiției și ale liberei inițiative. Numai așa putem spera că vom înlătura prăpastia dintre școală și piața muncii, dacă vom introduce și școala în rigoarea competitivă a economiei de piață.

Parcursul nostru nu trebuie și nu poate fi privit separat de contextul european actual, aflat el însuși în plină nevoie de reafirmare. Atunci când s-a discutat despre o Uniune Europeană cu mai multe viteze, România s-a opus din principiu, fiind convinși că proiectul european are nevoie mai mult decât oricând de forța solidarității, nu de viteze sau unități de măsură diferite.

Eu am convingerea că locul meritoriu al României în Europa trebuie și poate fi câștigat prin performanțe, credibilitate și viziune, printr-un efort comun din partea politicienilor și din partea tuturor celor care doresc modernizarea României. Cu acest obiectiv am inițiat Proiectul de țară, la care mediul de afaceri poate avea o contribuție esențială.
România are nevoie de politici economice responsabile și echilibre sănătoase, care să consolideze stabilitatea macroeconomică, indispensabilă pentru dezvoltarea noastră. Despre imperativul unui parcurs economic responsabil am discutat pe rând, în calitate de Președinte al țării, cu toate guvernele cu care m-am întâlnit până acum.

Doresc să vă asigur că voi pleda în continuare pentru predictibilitate și responsabilitate economică, pentru un parteneriat social real, care să fie parteneriatul între generații, astfel încât beneficiile de astăzi să nu devină o notă de plată grea pentru generațiile de mâine. Eu mă raportez continuu la un principiu, potrivit căruia echilibrul și măsura sunt dintotdeauna esențiale, în tot ceea ce facem.

Cu aceste gânduri am decis să vin astăzi aici, la dialogul cu dumneavoastră. Și pentru a-l face și mai predictibil, în viitor, vă propun ca acest exercițiu de consultare și dezbatere să fie organizat cel puțin anual, sub Patronajul Administrației Prezidențiale, și să putem trece în revistă, mai pe îndelete, poate de-a lungul a două zile de dezbateri, atât performanțele, cât și provocările economiei țării noastre din anii următori.

Bine ați venit la Palatul Cotroceni! Îmi face o deosebită plăcere să putem sărbători împreună, astăzi, aici, Ziua Europei. Avem alături de noi un oaspete important, un bun prieten al României, pe domnul Jean-Claude Juncker, Președintele Comisiei Europene.

Mulțumesc, Jean-Claude, că ai acceptat invitația mea și mă bucur mult că îți pot ura bun venit la București în această zi specială în care celebrăm atât Ziua Europei, cât și cei 10 ani de apartenență a României la Uniunea Europeană.

Dincolo de bucuria festivă, orice moment aniversar este totodată și un prilej de reflecție. Avem ocazia să ne gândim la ceea ce înseamnă Uniunea Europeană pentru noi, dar și la ce reprezintă România pentru marea familie europeană.

Uniunea a luat naștere după cel de-al doilea Război Mondial ca un proiect de pace, care a adus prosperitate și unitate pe continentul european. A fost un moment fără precedent, care a modelat ireversibil Europa în care trăim astăzi, transformând-o într-un spațiu al valorilor democratice consolidate.

Ca orice mare proiect, Uniunea Europeană s-a confruntat de-a lungul timpului cu numeroase provocări, pe care le-a depășit cu succes.

Dar parcă niciodată Uniunea nu a traversat o perioadă mai complicată ca acum, când trebuie să facă față simultan unor crize profunde.

Sunt provocări multiple pe care trebuie să le gestionăm, fie că ne referim la situația de securitate de la granițele Uniunii, la necesitatea reconfigurării proiectului european acum, când pentru prima dată în istoria sa un stat membru decide să părăsească Uniunea, fie că ne referim la amenințările de natură teroristă sau la proliferarea tendințelor eurosceptice, xenofobe ori radicale.

Sunt teste dificile, care ne pun la încercare determinarea, solidaritatea și, poate lucrul cel mai important, care de fapt definește acest proiect - unitatea!

Tocmai de aceea, cred că cel mai bun răspuns la aceste provocări este o Europă mai unită și solidară în soluții și în abordări. Lecțiile trecutului ne-au demonstrat că Uniunea a ieșit întărită din situațiile de criză prin soluții comune, eficiente și durabile.

Sunt convins că proiectul european va continua să se dezvolte dacă vom rămâne cu toții fideli valorilor pe care este clădit întregul edificiu al Uniunii Europene: democrația, libertatea, diversitatea și toleranța.

De altfel, momentul aniversării a 60 de ani de la nașterea Uniunii Europene a dat ocazia statelor membre să își reafirme, la Summitul de la Roma din luna martie, atașamentul față de principiile care au stat la baza fondării Uniunii.

Esența Declarației de la Roma este că numai lucrând împreună și pe baza unor obiective comune, statele membre vor putea duce mai departe proiectul european.

La 10 ani de la aderare, mă bucură faptul că România își păstrează viziunea sa profund pro-europeană.

Am spus în nenumărate rânduri, și repet, că obiectivele noastre privind viitorul Uniunii Europene sunt clare: consolidarea pe mai departe a proiectului european și susținerea, ca singură alternativă viabilă, a unei construcții puternice, bazate pe unitate și pe respectul pentru valorile sale fundamentale.

De regulă, la orice aniversare ne facem un bilanț, ne gândim la ce s-a schimbat, cum am evoluat, unde am fi dorit să fim.

După un deceniu în Uniunea Europeană putem spune, fără tăgadă, că bilanțul este unul pozitiv, iar progresele înregistrate de România în tot acest timp sunt mai mult decât evidente. În mod cert, aderarea a avut costurile sale, dar acestea au fost cu mult depășite de beneficiile aduse.

Așadar, ce au însemnat cei 10 ani de apartenență la Uniunea Europeană pentru România?

În primul rând, opțiunea europeană a reprezentat pentru noi orientarea spre valorile împărtășite cu unele dintre cele mai vechi și consolidate democrații. Ceea ce ne face membri de drept ai Uniunii Europene sunt, mai ales, principiile și valorile de care noi, românii, suntem în mod autentic atașați.

Tocmai datorită acestei reale afinități a societății românești față de valorile și cultura europeană, țara noastră și-a putut contura un profil solid în interiorul Uniunii și și-a demonstrat, de fiecare dată când a fost necesar, angajamentul și loialitatea în susținerea unității, coeziunii și solidarității europene.

Pe parcursul celor zece ani de apartenență, România și-a definit tot mai puternic rolul său în procesul de luare a deciziilor la nivel european, mai cu seamă în privința eforturilor Uniunii de a răspunde așteptărilor cetățenilor săi.

Pentru că, doamnelor și domnilor, oamenii sunt cei care se află în centrul construcției europene. Aceasta este partea cea mai importantă a proiectului european: modul în care, prin deciziile noastre, asigurăm un nivel de trai din ce în ce mai crescut și o viață prosperă și sigură pentru toți europenii.

Din acest punct de vedere, pentru România, efectele benefice ale apartenenței la Uniune sunt incontestabile.

Fără susținerea, din toate punctele de vedere, a familiei europene, acele progrese, pe care în prezent le considerăm poate, uneori, de la sine înțelese, s-ar fi produs mult mai lent sau poate nu s-ar fi produs deloc.

Consolidarea democrației și modernizarea instituțională, creșterea economică, intensificarea schimburilor comerciale și a investițiilor străine directe, stimularea antreprenoriatului, accesul la fonduri structurale și de coeziune ale Uniunii Europene sunt beneficii pe care nu trebuie să le uităm nici un moment.

Toate acestea nu reprezintă o simplă enumerare. Sunt realități care au schimbat, la modul cel mai concret, viața de zi cu zi a fiecărui român.

Să ne amintim, în același timp, și de drepturile pe care le au românii în calitate de cetățeni europeni. Posibilitatea de a călători liber, oportunitatea de a studia sau de a munci în statele membre ale Uniunii Europene sunt doar câteva dintre cele mai importante.
Astăzi, la zece ani de la aderare, perioadă care a adus beneficii semnificative României, întrebarea firească este: care sunt în continuare pașii de urmat?

După un deceniu de apartenență, se poate spune că România a depășit etapa de adaptare la statutul de membru al Uniunii și dispune de voința și capacitatea de a contribui activ la efortul de revigorare și consolidare a proiectului european.

Într-o regiune marcată de provocări complexe, România are atuul de a fi o sursă de stabilitate.

Tocmai de aceea, este important să ne consolidăm profilul de partener credibil și să rămânem ferm angajați în susținerea statului de drept, în apărarea libertăților fundamentale și în promovarea economiei de piață.

O oportunitate pentru România este preluarea, în primul semestru din 2019, a Președinției Consiliului Uniunii Europene. Acest moment reprezintă nu doar prilejul de a ne remarca mai mult la nivel european, dar și o responsabilitate la fel de importantă.

Avem șansa de a consolida viziunea noastră politică asupra viitorului Europei și, implicit, a locului României în această Uniune.

Un obiectiv pe care guvernanții români ar trebui să și-l propună este și utilizarea cât mai eficientă a tuturor instrumentelor și mecanismelor europene care să accelereze dezvoltarea României.

Consolidarea țării noastre, din toate punctele de vedere, nu face decât să asigure Europei un important pilon de stabilitate politică, economică dar şi socială în regiune.

Nu în ultimul rând, trebuie să avem în vedere finalizarea celor două obiective importante ale României în vederea integrării sale depline în cadrul Uniunii, respectiv aderarea la Zona Euro și Schengen. Sunt două obiective legitime pentru România și este interesul nostru strategic să ne racordăm cât mai profund la procesele de integrare europeană. Am speranța că aceste deziderate vor deveni realitate într-un viitor apropiat.

Românii sunt în continuare printre cei mai pro-europeni cetățeni ai Uniunii. Aceasta pentru că proiectul european reprezintă pentru noi mult mai mult decât o simplă construcție politică.

Când spunem Uniunea Europeană, spunem libertate, democrație, pace și prosperitate. Când spunem Uniunea Europeană, spunem viitorul nostru comun în marea familie a națiunilor prospere și dezvoltate. Progresul României este indisolubil legat de destinul Uniunii Europene.

Închei, așadar, prin a ura «La mulți ani!» românilor și «Mulți ani!» Europei unite.

Mă bucur să mă aflu astăzi aici, alături de dumneavoastră, membri și parteneri ai comunității academice brașovene.

Chiar dacă este prima mea prezenţă oficială în Braşov, pot să vă mărturisesc că mă bucur foarte mult că sunt iarăşi în Braşov, un oraş dinamic, frumos, în care am poposit de multe ori. De fiecare dată mi-a plăcut, iar data aceasta este mai specială, fiindcă am ocazia să întâlnesc mai mulţi oameni, să aud, sper, de la dumneavoastră, mai multe opinii şi să se constituie această vizită destul de oficială pe care o fac în Braşov într-un impuls important, în special pentru proiectul nostru «România Educată».

Am vizitat mai devreme Institutul de Cercetare - Dezvoltare al Universității Transilvania din Brașov, unul dintre cele mai moderne din țară.

Aflat în inima unei regiuni cu puternice tradiții industriale, cu o economie din ce în ce mai dinamică și cu o comunitate de oameni dedicați, echipa acestui institut a demonstrat că interacțiunea dintre cercetarea științifică și mediul economic poate produce efecte dintre cele mai benefice.

De multe ori tindem să asociem, în mod eronat, învățământul superior și activitatea de cercetare cu un turn de fildeș.

Tocmai de aceea, îmi doresc să discutăm astăzi despre acele oportunități și posibilități reale de a aduce activitatea extrem de importantă a cercetătorilor mai aproape de reprezentanții mediului economic și, de ce nu, mai aproape de publicul larg.

Această legătură este esențială pentru dezvoltarea României. Cercetarea are două funcții importante în societate. Pe de-o parte, extinde granițele cunoașterii umane, iar pe de altă parte, oferă răspunsuri directe pentru o parte dintre problemele cu care se confruntă societatea și contribuie la creșterea competitivității economiei.

Nu este o coincidență că în discursul public european s-a întipărit expresia «economie bazată pe cunoaştere».

Din nefericire, România nu a fost niciodată suficient de generoasă cu cercetarea și cu cercetătorii.

Investițiile în acest domeniu aduc prea puțin capital politic și, din păcate, finanțarea cercetării ne plasează încă, sau încă o dată, pe ultimele poziții în Uniunea Europeană, cu efecte directe asupra performanței României.

Experienţa altor state ne arată cum adaptabilitatea economică este direct legată de capacitatea unei națiuni de a inova, dar și de a fructifica aceste descoperiri în zona economică și în zona socială.

Brașovul a fost și rămâne un oraș deschis spre dezvoltarea celor mai moderne ramuri economice şi vă felicit pentru acest lucru!

Speranța mea este ca aceste tradiții să continue și în viitor, prin creșterea conectivității dintre activitatea de cercetare-dezvoltare din mediul universitar și activitatea de producție a agenților economici. Cred că, împreună, putem identifica soluții optime pentru depășirea barierelor întâmpinate încă de cercetarea românească.

Din punctul meu de vedere, o mai mare transparență a rezultatelor activității de cercetare-dezvoltare și aplicarea principiilor bunei-guvernanțe, atât în gestionarea resurselor disponibile pentru acest domeniu, cât și în luarea deciziilor, sunt printre primii pași care trebuie făcuți pentru a crește încrederea publicului larg în calitatea și în plus-valoarea activității de cercetare.

Competiții oneste, evaluate obiectiv și cu încurajarea obținerii performanțelor sunt elemente esențiale pentru managementul eficient al resurselor publice, și așa prea puține.

Atractivitatea profesiei de cercetător în România constituie un element la fel de important. Avem mare nevoie de stabilitate și consecvență legislativă și politică, pentru a permite planificarea unei cariere în cercetare-dezvoltare, cu garantarea unor potențiale surse de venit.

Acestea sunt minime condiții, necesare pentru a putea convinge cercetătorii performanți și cu mult potențial să rămână în țară. Prea mulți dintre aceștia aleg să își desfășoare activitatea în alte state, unde le sunt asigurate cu totul şi cu totul alte condiții de muncă.

Nu poți face cu adevărat cercetare fără resursa umană, nu poți inova și depăși bariere fără implicarea unor specialiști de top.

Din această perspectivă, nu putem vorbi despre performanță fără a investi întâi în oameni, în calitatea acestora. Competiția dintre state, pentru a atrage cei mai buni cercetători, este una acerbă.

Este important să ne afirmăm ca fiind un stat care nu pierde, ci, mai degrabă, unul care știe să atragă marile minți din zona de cercetare – dezvoltare - inovare, atât din interiorul ţării, cât și din afara granițelor.

Ar trebui ca autoritățile să sprijine și să cointereseze cercetătorii valoroși din țară, dar și din Diaspora științifică, prin implicarea lor în organisme consultative și prin fructificarea talentului lor ca evaluatori de proiecte naționale sau ca parte a acestora.

De aceea, recunosc că am privit cu îngrijorare unele măsuri recente ale Ministrului cercetării și inovării,  pe marginea cărora am avut deja semnale din partea unor asociații ale cercetătorilor, dar și din partea unor universități cu puternice legături internaționale.

Performanța este extrem de dificil de atins cu resurse limitate. Dacă vrem să păstrăm România pe harta europeană şi mondială a cercetării şi inovării este obligatoriu să ne asumăm ca prioritate finanțarea acestor domenii strategice pentru România.

Toate aceste aspecte au reieșit din numeroasele dezbateri derulate cu ocazia primei etape a proiectului «România Educată», o etapă care s-a axat mai ales pe consultarea publicului larg cu privire la viziunea pe termen lung în educație și cercetare, reușind să coaguleze opțiunile a mii de români.

Cred că și întâlnirea de astăzi poate constitui un excelent prilej de a discuta unde vrem să ajungem și cum, pentru a stimula acest domeniu, inclusiv printr-un strâns parteneriat public - privat.
Știu că nu este ușor să performezi într-un context ca cel din ultimele două decenii, în care cercetarea, dezvoltarea și inovarea nu s-au bucurat întotdeauna de sprijinul, respectul și stabilitatea ce li se cuvin.

Prezența dumneavoastră aici însă atestă faptul că, în ciuda tuturor provocărilor și a mediului exigent în care activați, ați dat dovadă de perseverență și de deschidere către dialog.

De aceea, vă felicit pentru realizările obținute, pentru faptul că ați reușit să valorificați resurse atât prin intermediul mecanismelor de finanțare europene, cât şi prin atragerea de parteneri din mediul privat.

Vă doresc mult succes în continuare și vă invit să găsim împreună cele mai bune soluții la provocările cu care vă confruntați! Aştept cu mare interes opiniile dumneavoastră.
Ştiţi, exact această chestiune m-a făcut să încep un proiect împreună cu colegele şi colegii din Administraţie, pe care l-am numit „România educată”. Întâmplarea face că am petrecut o parte din viaţa mea la catedră şi o altă parte în administraţia şcolară. Cred că unele aspecte le cunosc din practică, altele, în special cele legate de problemele universităţilor, le cunosc, între timp, destul de bine, pot să spun, din foarte multele discuţii pe care le-am avut cu rectori, cu profesori, cu studenţi. Una din primele observaţii cred că se poate face pe marginea necesarei reforme. În realitate fiecare ministru, sau aproape fiecare ministru de la Revoluţie încoace, şi-a dat seama repede că lucrurile nu merg şi „hai să facem o reformă!”. Şi au făcut. S-a ajuns la nu ştiu câte reforme per ministru, doar că ministeriatele acestea nu au fost foarte lungi şi atunci învăţământul românesc din nevoia de reformare a intrat într-o zonă pe care am numit-o „reformită”. Deci noi suferim de „reformită” în fond. Şi putem să observăm că fiecare ministru nou are tendinţa naturală de a face reforma lui, să-şi lege numele de o reformă, dar în practică rezultatele întârzie să apară. Şi atunci analizând am ajuns la concluzia că, sigur, putem să judecăm lucrurile şi să încercăm să punem întreg învăţământul pe baze noi, dar nu începem cu ideea unei reforme, ci începem de la consultări.
Vedeţi bine ce se întâmplă – şi am observat-o de atâtea ori – dacă analiza este doar parţială se porneşte o reformă care se poticneşte foarte repede şi nu vrem să repetăm aşa ceva. Partea de legislaţie, în viziunea mea, vine mult mai târziu, după ce reuşim prima dată, prin foarte multe discuţii, prin inputuri a mii şi mii de persoane din sistem, din afara sistemului, din politică, să vedem unde ar trebui să se îndrepte România. Orice demers punctual, după părerea mea, nu reușește să rezolve aproape nimic, ba chiar s-a întâmplat ca anumite intervenţii punctuale să strice mai mult decât să rezolve definitiv, şi mai ales în contextul în care vorbim de cercetare, inovare, trebuie să ne dăm seama că avem, pe de-o parte, câteva ameninţări grave, pe de altă parte, câteva oportunităţi foarte frumoase. Lumea nu se mai dezvoltă decât în mică parte pe zona de producţie. Lumea se dezvoltă foarte mult pe zona de inovare, cercetare, care pe urmă, sigur, duce la producţie. Noi am trecut rapid în 20 şi ceva de ani prin diferite faze de cercetare, producţie. Nu am ajuns decât în foarte puţine domenii să fim relevanţi în competiţia mondială. Asta este o situaţie care le convine tuturor, numai nouă nu, fiindcă banii se fac acolo unde este inovare, acolo unde ai reuşit să ajungi în vârful mondial, şi acolo unde ideile de fapt aduc venituri foarte importante, aduc venituri importante pentru universităţi, pentru institute de cercetare şi, în definitiv, pentru oamenii care lucrează acolo. Cu cât mai mulţi oameni foarte bine educaţi vom avea implicaţi în activităţi care sunt foarte bine plătite fiindcă generează produse ale viitorului, cu atât mai bine va funcţiona şi societatea românească. Dar aici intrăm în competiţie directă cu toată lumea. Acesta este pericolul: că suntem în competiţie cu toată lumea Oportunitatea: că avem resurse fantastice. Dacă urmăriţi un pic, tinerii noştri sunt totuşi, în comparaţie cu mulţi alţii, foarte inovativi, sunt foarte performaţi acolo unde li se creează cadrul potrivit. Şi atunci părerea mea este că trebuie să definim întregul concept numit educaţie în aşa fel încât nivelul general să crească mult şi atunci vom avea generaţii care nu doar că vor fi din ce în ce mai bine educate, dar vor fi din ce în ce mai performante fiindcă vor penetra la vârf în fiecare domeniu, asigurând astfel nu doar o poziţie bună României, ci o poziţie bună pentru fiecare în parte, pentru familia fiecăruia în parte.

O să existe din ce în ce mai puţine locuri de muncă tradiţionale. Se poate observa în aproape toate domeniile că se merge puternic spre robotizare, spre automatizare, însă zonele de inovare rămân eminamente ale oamenilor. Şi acolo trebuie să mergem. Asta este posibil doar în contextul în care întreaga societate îşi doreşte acest lucru. Din păcate, nu suntem încă acolo, suntem unii sau suntem mulţi care discutăm aceste aspecte şi ne dorim să fim acolo, dar putem să constatăm la fel de mult că sunt zone care nu-şi doresc să progreseze România, din varii motive, în special legate de fenomenul electoral. Trebuie să depăşim această barieră şi cred că putem să o facem doar dacă venim cu un concept integrat despre cum vrem să arate România educată, care sunt beneficiile ei – fiindcă aici nu vorbim doar de ceva ce se creează doar ca să fie frumos, se creează ca să funcţioneze şi să ducă România înainte. Cam astea sunt zonele. Iar dacă unii se gândesc la partea curriculară, au dreptate, aici trebuie lucrat. Alţii se gândesc, pe bună dreptate, la partea de salarii pentru dascăli. Şi aici trebuie lucrat. Alţii se gândesc la banii pentru proiecte în cercetare. Şi aici trebuie să intervenim. Deci zona este în realitate mult mai mare decât se vede aşa la prima vedere şi vreau să evităm să repetăm greşelile care s-au făcut în anii anteriori, unde întreaga zonă s-a feliat în multe felii şi s-a încercat rezolvarea pe rând, ceea ce a dus la situaţia în care ne aflăm acum, cu o dezvoltare extrem de diversă în diverse locuri ale ţării.

Avem zone puternic performante, cum este Braşovul. În contrapartidă avem zone care parcă s-ar afla încă în secolul XIX şi nu mi se pare corect. Românii au dreptul să trăiască bine indiferent unde locuiesc şi asta se realizează doar printr-o educare la un nivel mult, mult superior faţă de ce avem acum. Şi ca să dau nişte cifre, să nu rămână aşa, ultra sec, acum aproximativ 10 ani în România am avut aproximativ un milion de studenţi. Pe atunci deja au fost unii care au spus: „cam mulţi se duc după diplomă”. În realitate am fost atunci cam la coada Europei. Între timp avem 500 de mii de studenţi şi ne situăm clar în coada clasamentelor. Deci nu este doar o dorinţă pur teoretică să fim mai educaţi, este o necesitate, altfel România ajunge o ţară cu o dezvoltată slăbuţă şi chiar dacă pe alţii poate îi avantajează că duc la ei cercetarea, pe noi ne dezavantajează puternic şi eu nu îmi doresc aşa ceva pentru România. Eu îmi doresc prin şi cu educaţie sa dezvoltăm România şi să ajungem acolo unde cel puţin cei din această sală cu siguranţă ne-o dorim cu toţii.
Eu aş avea aici câteva idei, dar nu ele contează acum, ideile mele personale, ci contează să găsim un model sustenabil de dezvoltare. Şi, exact din acest motiv, cariera a fost în centrul unor dezbateri pe care le-am avut, una cred că a fost chiar aici la Braşov, fiindcă lucrurile, cum am spus înainte, nu pot fi tratate pe felii, ele trebuie integrate. Studentul trebuie să aibă posibilitatea reală să facă cercetare reală, nu cercetare simulată. Şi aici cred că lucrurile s-au mişcat un pic. Îmi amintesc ce fel de „cercetare” am făcut eu pe vremea când am fost student şi acum, totuşi, lucrurile în multe universităţi s-au mişcat semnificativ şi arată mult mai bine.

Pe de altă parte, cineva care doreşte să lucreze fie în cercetare, fie în predare, fie în combinaţie, trebuie să ştie cum îşi poate defini o carieră. Ea trebuie să fie predictibilă şi definibilă şi în condiţii destul de bune, altfel, sigur, vine cineva de la o universitate situată în altă parte cu o ofertă mult mai interesantă şi noi ne supărăm că tinerii pleacă. Păi pleacă fiindcă nu le oferim suficient, şi aici nu e vorba numai de bani, este vorba de felul cum se defineşte cariera, de felul cum se promovează şi de multe alte lucruri unde trebuie să lucrăm, iar universităţile nu sunt un fel de fabrici. În universitate trebuie să faci şi cercetare, dar trebuie să faci şi predare, şi asta se poate doar dacă cel care conduce lucrările are posibilitatea reală să facă cercetare, că atunci devine atractiv şi atunci reuşeşte să atragă studenţii, şi studenţii la rândul lor să fie atraşi de mediul universitar. Toate aceste lucruri trebuie corelate, trebuie bine gândite, bine definite şi, nu în ultimul, rând trebuie şi finanţate. Am avut o discuţie cu domnul rector, puţin mai devreme la institut, şi mi-a spus că toţi banii pe care România îi dă în toate universităţile de stat pe cercetare, sunt o mică parte din cât dă o mare universitate de peste Ocean pentru cercetare în laboratoarele proprii. Sunt lumi diferite şi până nu reuşim să ne apropiem un pic de nivelul care poate fi uşor constatat internaţional nu o să fim competitivi, pur şi simplu o să producem câteva vârfuri care rămân singulare.
Da! Vă recomand o vizită în centrul Capitalei României şi atunci o să vedeţi ce înseamnă lipsă de mobilitate, însă lucrurile, evident, trebuie să progreseze. În realitate, Braşovul nu stă rău şi eforturile locale au fost susţinute, bine plasate, deci cred că putem să constatăm cu toţii că lucrurile s-au mişcat. Asta nu ca să îl laud pe domnul primar, este o constatare a cuiva care din când în când a venit la Braşov şi a văzut că lucrurile se mişcă într-o direcţie bună. Că nu este încă nicio autostradă până aici, e adevărat, ar putea, cum ar putea să existe şi o legătură cel puţin în provinciile istorice pe autostradă şi nu există. Aici lucrurile se mişcă greu şi niciunul din guvernele pe care le-am avut în ultimii 20 şi ceva de ani nu au reuşit să performeze aşa cum au promis în campaniile electorale. Dar asta nu înseamnă că ne pierdem speranţele, însă fiind vorba de infrastructură cred că nu doar infrastructura de transport, şi aici mă refer la infrastructură de transport la modul general, rutier, pe cale ferată, transportul datelor ş.a.m.d., aici lucrurile se mişcă. Am avut o discuţie iarăşi interesantă la institut, unde infrastructura de cercetare este bună spre foarte bună şi în mod paradoxal infrastructura de cercetare singură nu atrage suficientă resursă umană. Deci ajungem iarăşi la începutul discuţiei, trebuie să încurajăm resursa umană ca să fie folosită resursa de cercetare şi să producă rezultatele aşteptate. Lucrurile niciodată nu se pot despărţi. Nu poţi să dezvolţi numai infrastructura şi să laşi deoparte resursa umană, cum nici inversul nu creează condiţii suficiente pentru dezvoltare.
Să știți că învățământul dual m-a preocupat și mă preocupă în continuare și cunosc destul de bine problemele care apar într-o zonă care se dezvoltă puternic, cum este Brașovul, și am discutat în foarte multe rânduri cu investitori, cu antreprenori, cu cei din sistemul preuniversitar și cu cei din administrația centrală. În mod cu totul curios, la nivel local, întotdeauna, oamenii înțeleg foarte repede despre ce e vorba, că este nevoie de resursă umană, și cum se poate rezolva și există un proiect-pilot foarte frumos care funcționează. Există astfel de proiecte-pilot și în altă parte, doar că ele arată doar că se poate, nu rezolvă problema, sau nu rezolvă decât o mică parte din problemă. La nivelul Ministerului să știți că s-a înțeles foarte, foarte greu și foarte încet ce vrea lumea de fapt aici. Trebuie să recunosc, însă, că și aici există anumite progrese, între timp există chiar și o bază legală îmbunătățită pe învățământul dual și lucrurile încep ușor, ușor să se miște. Nu suntem încă la nivelul în unde putem să spunem „Ok, aici s-a rezolvat o problemă”, dar sunt moderat optimist și cred că o să avem o dezvoltare a învățământului dual în următorii ani mult mai consistentă și mult mai sustenabilă decât am avut-o în ultimii douăzeci și ceva de ani. Este un paradox al societății românești, fiindcă noi înainte de revoluție am avut un fel de sistem de învățământ dual, un fel. Nu a funcționat foarte bine, dar cel puțin a existat cu toate componentele, și problema pe care ați menționat-o evident că este cel mai greu de rezolvat. Acum, sigur că sună foarte științific – formatori și formatori de formatori- este nevoie de maeștri, de profesori care predau, predau în atelierele de școală, predau la unitatea care este partener și unde se face practică, și așa mai departe. Și aceste lucruri am impresia că încet, încet au fost înțelese, dar cred că este nevoie de foarte multă atitudine pro din partea antreprenoriatului, fiindcă așa se pot mișca lucrurile în zona politică cel mai eficient. Și dumneavoastră aici, la Brașov, ați reușit să aduceți în atenția multor decidenți această chestiune și e bine așa.
Variante, cel puțin teoretic, există mai multe. Una pe care am promovat-o într-o anumită etapă din carierea mea politică este aşa numita regionalizare. Am spus-o atunci şi cred şi astăzi, regionalizarea are sens doar dacă: (1) produce dezvoltare economică, (2) duce la simplificarea procedurilor administrative. Acestea două trebuie să fie obiectivele unei posibile regionalizări. Dacă o facem doar ca să creăm mai multe administraţii, mai mult posturi politice, mai multe posturi de influenţă politică, nu are nicio valoare, este zero şi nu trebuie făcută. Dacă, însă, o regionalizare va produce această dezvoltare, chiar dacă așa este gândită, rămâne de văzut. Experienţa mea este că societatea românească abia se apropie de faza în care decidenţii îşi dau seama că, într-adevăr, colaborarea este cheia dezvoltării. Nu cred că nu am ajuns acolo fiindcă cineva nu a vrut, doar că am avut condiţii care încă nu au permis o abordare integrată la nivel regional. Au fost multe iniţiative, şi cred că au fost iniţiative pe care unii le ştiţi –  între Sibiu şi Braşov, între Sibiu  şi Târgu Mureş, până la Cluj, Alba Iulia. Ele nu s-au concretizat din varii motive şi, când vom ajunge la nivelul care permite colaborarea reală la nivel regional, vom putea să rezolvăm şi astfel de probleme. Altfel, ele rămân o temă foarte interesantă şi de actualitate de discuţie în structuri de tip cluster, în structuri de tip agenţie de dezvoltare regională, şi aşa mai departe, fără să producă realmente dezvoltare şi perspectiva dezvoltării în regiune.

Dacă vorbim despre banii alocaţi cercetării, Uniunea Europeană este conştientă şi promovează cercetarea, ştiţi că sunt mai multe proiecte unde se pot obţine şi finanțări pentru cercetare, însă ele nu sunt gândite să susţină cercetarea, ele sunt gândite să iniţializeze procese care duc la o cercetare performantă. Finanţarea trebuie să o facem noi, este o decizie eminamente politică. Acum, în această etapă, decizia nu este satisfăcătoare, după părerea mea, dar, dacă discutăm aceste lucruri şi le aducem la cunoştinţa publicului larg şi explicăm bine de ce este nevoie de cercetare, este posibil să schimbăm inclusiv această abordare politică. Politicienii sunt nişte oameni foarte orientaţi, să ştiţi, numai că ei se orientează după voturi, mai mult decât după dezvoltare, dar dacă oamenii cer dezvoltare, aia vor da politicienii şi de aceea este bine, şi de aceea am dorit să am această abordare, un pic mai publică, un pic mai largă, pentru a readuce în atenţia publică nevoia de finanţare şi în cercetare.
Sunt perfect de acord cu ceea ce propuneţi şi abordarea noastră merge în această direcţie. Nu trebuie să reinventăm chiar tot, unele lucruri pot fi, într-un fel,  copiate de la alţii, unde funcţionează foarte bine, iar cercetarea politizată nu funcționează nicăieri.
La fizică aş avea nişte idei, dar cred că trebuie să abordăm chestiunea integrat. Domnule profesor, cu siguranţă fiecare dintre noi cunoaşte un număr destul de mare de tineri merituoși şi care au rămas în România. Inclusiv noi, care suntem aici, am rămas în România. Dar nu este suficient, nu avem suficienţi tineri cercetători care rămân în România. Dintre puţinii tineri care studiază, unul din 15 studiază în afară şi ştiţi bine câţi din ei se mai întorc. Iar dintre cei care studiază în ţară, foarte mulţi, asta arată cel puţin sondajele, îşi doresc, de fapt, să plece. Acest lucru nu poate să fie ignorat. Faptul că unii rămân şi au succes nu anulează exodul şi dorinţa multora să plece, de aceea trebuie să lucrăm pe condiţii, ca să putem să vorbim despre o meritocraţie, ca să putem vorbi despre o carieră predictibilă, pentru că nu toţi sunt de tip aventurieri, care încearcă ba într-o parte, ba în alta, şi până la urmă îşi găsesc un loc în viaţă.  Sunt mulţi tineri care sunt foarte bine pregătiţi, sunt dotaţi intelectual, au rezultate, dar nu-şi doresc să se bată cu viaţa sau cu autorităţile, ei vor să-şi vadă de cercetare şi restul să rezolve societatea. Au dreptate şi ei. De aceea trebuie să lucrăm mult mai mult pe condiţiile cadru şi pe finanţare, ca să putem să avem suficienţi cercetători. Până la urmă, ştiţi foarte bine că, şi aici, dintr-un număr mare se obţine un rezultat mai mare. Poţi să ai o echipă mică, cu rezultate senzaţionale, este perfect adevărat, dar ca să ai o cercetare relevantă în România, trebuie să ai un număr mare de cercetători şi un număr mare de proiecte, acolo cred că trebuie să ajungem. Iar cu fizica, cam acelaşi lucru. Cum procentajul celor care au impresia că fizica este interesantă a fost mic din capul locului, trebuie să ai mulţi tineri care au şansa să simtă ce se întâmplă, care au şansa să intre într-un laborator, nu contează dacă este de pre-universitar sau de universitar, ca să-şi dea seama despre ce vorbim aici de fapt şi de ce sunt unii aşa de entuziasmaţi de fizică cum suntem noi doi.
Știți, în ultima vreme, ca să nu folosim termenul de insulă fiindcă nu sună bine, astfel de proiecte le numim proiecte PHARE, cam același lucru, dar sună foarte bine. Și mi se pare foarte interesantă ideea, aștept să ne parvină câteva detalii și cred că este o abordare care merită urmărită. Evident că nu putem să așteptăm ca elevii să facă totul în orele de curs, trebuie să le dăm ocazia să facă ceva și după orele de curs, un fel de after school mai inteligent, cum ar veni, ca să folosesc o terminologie de astăzi.
Cum puteți să îi ajutați pe cei din loturi știți mai bine ca mine, este vorba de transfer de know-how și atunci problemele sunt pe jumătate rezolvate. După părerea mea, sportul trebuie să fie cel puțin o parte componentă dintr-o abordare integrată din foarte multe motive, unele le-ați menționat dumneavoastră, și sunt hotărât să merg pe această linie. Nu va fi simplu deloc, în ultimii ani s-a cam pierdut noțiunea de sport de masă. Când vorbim de sport, automat lumea se gândește la sporturi de performanță, la banii care se câștigă de acolo sau la diferite turnee care sunt interesante din varii motive locale. Foarte puține abordări publice în ultima vreme am auzit pe tema sportului de masă, care este extrem de important, însă nu este deloc senzațional și necesită foarte multă muncă, dar da, după părerea mea, lucrurile trebuie îmbinate.
Vă felicit călduros pentru înaltele distincții pe care le-ați primit astăzi din partea României și a Marelui Ducat de Luxemburg! Valoarea lor este cu atât mai mare, cu cât reprezintă și expresia aprecierii de care vă bucurați din partea publicului care vă urmărește și vă iubește, la Sibiu și la Esch – sur – Alzette!

Această ceremonie are un caracter inedit. Ne aflăm într-o sui-generis „punere în scenă”: la numai câțiva metri de noi, Festivalul Internațional de Teatru de la Sibiu, cel mai potrivit cadru pentru ceremonia de astăzi, își desfășoară, amplu, energiile pozitive.  

Dumneavoastră, domnilor Muller și  Chiriac, directori ai teatrelor din Esch – sur – Alzette și Sibiu, ați construit în acești zece ani o punte trainică între Capitalele Culturale Europene ale anului 2007.

Colaborarea dintre teatrele pe care le conduceți a continuat însă și s-a aprofundat și după 2007. Vă felicit pentru că iată, un deceniu mai târziu, ea se concretizează în continuare în spectacole produse în comun ori în participări la festivaluri, cum este cel de la Sibiu, care, inclusiv datorită dumneavoastră, a dobândit un prestigiu internaţional redutabil şi strălucire culturală autentică!

Tocmai această frumoasă colaborare artistică este omagiată prin distincțiile pe care le-ați primit astăzi. Ea depășește însă simpla relație profesională dintre două teatre. Prin fiecare spectacol comun și prin participarea regizorilor, scenografilor și actorilor români și luxemburghezi la spectacolele Teatrului Național Radu Stanca și ale Teatrului din Esch, dumneavoastră sunteți exemplul viu al modului în care Cultura construiește Europa.

Aniversăm prin această ceremonie și un deceniu de când Sibiu și Luxemburg au fost Capitale Culturale Europene. Pentru toţi românii, nu doar pentru sibieni, anul 2007 se identifică prin două puternice simboluri: aderarea la Uniunea Europeană și deținerea de către Sibiu a onorantei misiuni de Capitală Culturală Europeană.

Acum 10 ani, Sibiul a primit cu bucurie, pentru prima dată, vizita Teatrului din Esch. Însă dumneavoastră, domnule Muller, nu ați fost singurul oaspete venit din locurile de unde, acum mai bine de 800 de ani, au plecat cei care au fondat medievalul Hermannstadt. Cele 40 de proiecte comune ne-au permis să cunoaștem foarte mulți actori, muzicieni, dansatori, profesori și cercetători de prestigiu din Luxemburg.

Rememorez cu mare plăcere vizita la Sibiu în 2007 a Alteței Sale Regale Marele Duce Henri, un semnal important de bun venit în marea familie europeană! Mulțumesc, de asemenea, tuturor celor ce au valorificat potențialul dialogului cultural dintre Sibiu și Luxemburg, de la operatori culturali la responsabili ministeriali, din România și din Marele Ducat.

Parteneriatul dintre Sibiu și Luxemburg rămâne un exemplu pentru ceea ce înseamnă spiritul european. Experiența noastră comună din 2007 arată că, dincolo de un angajament politic, economic, social și de securitate, Europa a fost și va rămâne un spațiu al valorilor democratice, care sunt potențate prin dialogul intercultural.

Îmi amintesc cu plăcere faptul că, în 2007, deviza Sibiului a fost Oraş al Culturii, oraş al culturilor, în timp ce deviza Luxemburgului şi Marii Regiuni a fost Dincolo de frontiere.

Am ținut să le evoc pentru că sensul lor este şi astăzi valabil, nu doar pentru locuitorii oraşelor noastre, ci pentru tot mai mulți europeni.

Închei, așadar, cu speranța că frontierele de tot felul, care pot ridica ziduri între europeni, vor fi înlocuite prin punți ale culturii, ale libertății și ale toleranței!

Vă mulțumesc că mi-ați cântat, când am intrat, aveți voci bune și puternice.

Din câte știu eu, au trecut mulți ani de când un Președinte a pășit aici într-o vizită oficială. Așadar, am ținut în mod special să vin în această zonă minunată, cu oameni puși pe treabă, pentru a vă cunoaște.

După cum probabil ați aflat deja, agenda mea de astăzi cuprinde mai multe acțiuni – și în județul Harghita, și în Covasna – și sunt sigur că aerul de aici și decorul natural deosebit, dar mai ales oamenii, mă vor face nu numai să îmi amintesc cu plăcere de întâlnirea noastră de astăzi, pentru care vă mulțumesc, dar și să mă reîntorc aici cât de curând.

Am venit să vă ascult cu foarte mare atenție. Sunt sigur că doar prin dialog și printr-un parteneriat autentic – nu unul mimat – între reprezentanții de la centru și cei locali, pot fi găsite cele mai bune soluții la dificultățile pe care le întâmpinați.

Vreau să vă spun de la început că apreciez foarte mult echilibrul de care dă dovadă marea majoritate a aleșilor locali din județele Harghita şi Covasna. Adesea, v-aţi constituit într-un liant între minoritate şi majoritate și aţi reuşit, astfel, să creaţi o punte între actul decizional local şi cel central.

Din păcate însă, de prea multe ori, realitățile din județele dumneavoastră, locuite în majoritate de maghiari, sunt interpretate, de o parte sau de alta, într-o manieră care dezbină, care nu face decât să accentueze diferențele și să promoveze ostilitatea.

Intoleranța, respingerea celor de altă etnie, indiferent dacă sunt practicate de reprezentanți ai minorităților sau ai majorității, sunt căi sigure pentru blocarea evoluției atât a comunităților, cât și a țării în ansamblu.

La fel cum izolarea acestor comunități nu este de natură să favorizeze progresul. Dimpotrivă, tocmai participarea la viața publică a întregii societăți este cea care conduce la o mai bună apărare a intereselor legitime ale acestor comunități.

În istoria post-decembristă avem suficiente momente în care dezvoltarea statului s-a bazat și pe susținerea primită din partea reprezentanților comunității maghiare, al căror sprijin pentru parcursul european și nord-atlantic al României, spre exemplu, este de necontestat.

Contăm, în continuare, pe o contribuție la fel de semnificativă și la actualul efort de reconsolidare a proiectului european. Reușita acestui demers depinde în mare măsură de capacitatea statelor membre, inclusiv a țării noastre, de a reconfirma adeziunea la principiile statului de drept și la valorile profund democratice potrivit cărora o majoritate politică își folosește puterea nu pentru a dicta, ci pentru a căuta armonizarea deciziilor, în beneficiul tuturor.

Judeţele Harghita şi Covasna au un potenţial de dezvoltare deosebit. Sunt foarte multe sectoare şi domenii de activitate în care merită investit.

Sunt monumente istorice care oferă o coloratură aparte regiunii, sunt staţiuni balneoclimaterice de importanţă naţională, sunt rezerve de ape minerale care merită exploatate.

Totodată, sunt multe zone folclorice şi etnografice care trebuie conservate, întrucât au o capacitate formidabilă de a atrage turişti români şi străini. Este un semn bun faptul că, în 2016, numărul de sosiri turistice a fost aproape dublu față de anul 2015, însă ponderea turiștilor străini este încă mult sub media națională.

Este evident că turismul are un potențial deosebit în această regiune, și tocmai de aceea reprezentanţii autorităţilor publice locale trebuie să se implice și mai mult în valorificarea acestui sector.

Există, ca peste tot în țară, și restanțe. Infrastructura este una dintre ele.

Modernizarea infrastructurii rutiere, bunăoară, este o condiţie esenţială pentru dezvoltarea zonelor urbane şi rurale, dar şi pentru creșterea atractivității turistice și, la modul general,  economice a regiunii. Ar fi mare păcat ca o zonă cu un potenţial turistic atât de mare să rămână neconectată la restul ţării.

Sunt la curent cu realitățile economice și demografice ale zonei, precum și cu dinamica resurselor de muncă.

În plan economic, de exemplu, Harghita și Covasna au decalaje semnificative în atragerea investițiilor. Sunt convins că există exemple de bună-practică și soluții economice locale. Trebuie să promovăm o cât mai mare deschidere către utilizarea fondurilor europene și atragerea de investiții străine, care să dinamizeze dezvoltarea principalelor sectoare economice.

Un aspect pozitiv care mi-a captat atenţia este capacitatea de clusterizare a judeţelor Harghita şi Covasna.

Salut inițiativele locale în acest sens şi mă bucur că s-a înţeles faptul că instrumentul strategic în procesul inovării şi al obţinerii de performanţă economică este capacitatea de colaborare în domenii cheie.

Este esențial să susținem rolul întreprinderilor mici și mijlocii în economia locală, iar prin proiectele clusterelor să putem atenua decalajele care există atât la nivel regional, cât și la nivel național.

De asemenea, vreau să salut aici și colaborarea intercomunitară pe care o încurajați și o susțineți. Proiectele comunitare reușite la nivelul Harghitei şi Covasnei confirmă importanța esențială a soluțiilor locale, de care depinde, finalmente, binele întregii ţări, pentru că doar împreună putem să construim o Românie prosperă.
În final, aș vrea să spun că mă îngrijorează soarta tinerilor din zonă care nu vorbesc bine limba română. Este o problemă care trebuie depășită, pentru că doar astfel putem conviețui în armonie, dar și pentru că doar așa le putem asigura acestor tineri un viitor.

Maghiarii bine educați au dreptul la șansa de a-și construi o carieră, fiind capabili să lucreze și aici, dar și la București sau în orice altă parte a țării.

De aceea, reprezentanții comunității maghiare și ai Ministerului Educației trebuie să se așeze la masa dialogului și să găsească urgent soluțiile cele mai bune.

Să nu îi privăm pe copiii și pe tinerii maghiari de aceste oportunități, să nu le limităm viitorul din cauza unor concepții care țin uneori prea mult de politicianism și prea puțin de oameni.

În încheiere, vă spun că am foarte mare încredere în dumneavoastră, în capacitatea dumneavoastră de a face în continuare din această relație dintre minoritate și majoritate una de succes.

Dincolo de misiunea de a gestiona treburile administrative, vă revine și sarcina de a încuraja un climat de bună înțelegere și respect în cadrul comunităților pe care le reprezentanți.

La rândul lor, reprezentanții politici, fie ei ai minorităților naționale sau ai majorității, au datoria să nu uite că unele teme și abordări ating sensibilități istorice pe care nu le vom depăși niciodată dacă le tratăm cu intoleranță și ostilitate.

Dincolo de disputele și câștigurile politice, principala responsabilitate rămâne față de oameni.

Vom putea să trăim cu toții în acea Românie în care să ne simțim împliniți doar când țara noastră își va atinge potențialul, adică atunci când cetățenii săi, indiferent de etnie, se vor simți încurajați să își canalizeze energiile spre ceea ce îi unește, nu spre ceea ce îi dezbină.

Faptul că ne-am întâlnit astăzi, în acest cadru, nu poate decât să întărească convingerea că românii și maghiarii au de împărtășit și altora experiența de a trăi în armonie într-o Europă a valorilor.
Astăzi se împlinesc 100 de ani de la începutul bătăliei de la Mărășești, încheiată cu biruința eroică a Armatei Române.

 Aceasta a fost obținută însă cu tragicul preț a peste 25.000 de militari români, morți, răniți și dispăruți.

În numele statului român, îmi plec fruntea în memoria eroilor care-și dorm în glorie somnul de veci în Mausoleul de la Mărășești. Nu-i vom uita niciodată!

Triumful istoric de la Mărășești, împreună cu victoriile de la Mărăști și Oituz, ne-au salvat ființa statală, ne-au redat demnitatea de a exista ca națiune și au renăscut speranța în Marea Unire.

Nu putem uita: izbânda de la Mărășești a fost prima bătălie în care Armata Română a fost întărită cu viteazul corp al voluntarilor ardeleni.

Este momentul potrivit să evocăm astăzi cu recunoștință sprijinul misiunii militare franceze de sub comanda Generalului Berthelot, care a contribuit semnificativ la victoriile din vara anului 1917.

Îi onorăm, totodată, pe militarii ruși căzuți în luptă, pe câmpul de bătălie de la Mărășești, alături de ostașii români.

La un secol de la Primul Război Mondial, îi pomenim pe cei căzuți în luptă care se odihnesc în pământul țării noastre, indiferent de steagul sub care au luptat şi de limba în care au jurat credință acestuia. Fie-le țărâna ușoară!

Aceste locuri au fost martorele unuia dintre cele mai dramatice momente din istoria României, când prietenii ne erau puțini, aliații  se aflau departe, iar inamicii ne înconjurau.

O deviză curajoasă stă de atunci ca un legământ al Armatei noastre: Pe aici nu se trece!

La un secol de atunci, România este un stat puternic, pe care aliaţii şi partenerii se pot baza, pilon de stabilitate şi securitate în această regiune. Iar acest lucru se datorează în mare măsură și Armatei României.

Am decorat astăzi drapelele de luptă ale unor unități și mari unități. Este expresia faptului că în teatrele de operații, prin profesionalismul și sacrificiile de care dați dovadă în îndeplinirea misiunilor, sunteți continuatorii tradițiilor de glorie ale Armatei Române din Marele Război.

Cei căzuți în încleștările teribile care au avut loc pe câmpul din jurul nostru stau, așa cum spunea Nicolae Iorga, la temelia pământului reunit al României!

Nu este mai mare onoare decât aceea de a păstra memoria eroilor și nu este mai mare privilegiu decât acela de a le purta mai departe crezul.

 Vă îndemn ca acolo unde vă trimite datoria, în Afganistan, Irak ori Balcani, să fiți demni de glorioșii voștri înaintași!

Anul 1917 a fost pentru România cea mai grea perioadă din existența ei modernă.  Niciodată existența statului român nu a stat într-o cumpănă atât de fragilă, depinzând vital de viziunea decidenților și de patriotismul conducătorilor. Nicicând țara noastră nu a datorat mai mult spiritului de sacrificiu al poporului și al armatei sale.

În acea perioadă România era amenințată nu doar de armatele străine, ci se confrunta cu pericolul bolșevismului, cu disperarea, foametea și tifosul.

Viitorul țării noastre a fost salvat de eroismul Armatei, izvorât din coeziunea societății în jurul unui proiect pentru o Românie nu doar Unită, dar și pentru o Românie mai democratică și mai incluzivă.

Prin angajamentul clasei sale politice pentru reforma drepturilor electorale și sporirea drepturilor economice, România anului 1917 avea să-și dezvolte o solidaritate socială care a fost capabilă să conducă la importantele victorii de la Mărăști, Mărășești și Oituz, dar și să se împotrivească ferm puternicelor tentative de bolșevizare.

Este meritul Regelui Ferdinand și al Reginei Maria, al Guvernului și al politicienilor epocii, de a fi însuflețit națiunea prin exemplul lor de stăruință politică și diplomatică. Deciziile de atunci ale clasei politice, în angajamentul ei pentru o Românie întregită - scopul intrării în Marele Război alături de Antantă – dar și modernizată, europenizată, sunt exemplu de legiferare cu responsabilitate și asumare a datoriei până la sacrificiu.

Rememorarea Primului Război Mondial este un prilej pentru a pune în valoare semnificația sa actuală, în acest moment de cotitură în istoria Europei și a lumii. Marele Război a însemnat pentru multe națiuni, printre care și România, o piatră de hotar.

Atunci când s-a declanșat, combatanții au crezut că se va încheia în câteva luni. Când a devenit clar că acest lucru a fost o iluzie, s-a sperat că tragedia Marelui Război va fi suficientă pentru ca omenirea să nu mai cunoască o dramă similară. Din păcate și aceasta a fost o iluzie, sfărâmată crunt de izbucnirea celei de-a doua conflagrații mondiale.

Prin dramele și prin totalitarismele care l-au marcat cu sânge, secolul XX ne arată că libertatea, democrația și pacea nu se obțin și nu se păstrează fără un angajament constant și continuu, al fiecărei generații, în favoarea valorilor umaniste pe care se fundamentează civilizația europeană.

Trăim de peste 70 de ani cea mai lungă perioadă fără conflicte armate din istoria continentului nostru. Aceasta se datorează existenței Uniunii Europene, un proiect din care, de zece ani, și România face parte. Cea de-a doua jumătate a secolului XX ne arată că pacea poate fi menținută doar prin integrarea europeană. Că între aceasta și păstrarea identităților naționale există o deplină compatibilitate, atunci când clasa politică își asumă cu responsabilitate misiunea Uniunii: construirea unei Europe a securității, prosperității și solidarității.

Într-o perioadă în care valorile Uniunii Europene sunt atacate de populism și demagogie, comemorarea Marelui Război aduce cel mai puternic argument în favoarea proiectului european: pacea!

Poate nicăieri nu este mai potrivit să înțelegem acest lucru decât aici, unde strămoșii noștri și-au dat viața pentru un viitor de dreptate socială și unitate națională.

Între aspirațiile națiunii române și viziunea părinților fondatori ai Europei Unite există o deplină concordanță: ea este dată de prețuirea libertății și de aspirația către o societate în care legea este egală pentru toți.

Vă chem, în cea mai profundă expresie a cinstirii trecutului, să ne unim energiile pentru a face din proiectul european o construcție solidă pentru viitorul generațiilor următoare. Vom asigura, astfel, consolidarea democrației, prosperității și securității pe continentul nostru.

Implicarea activă a României în acest proces, inclusiv prin elaborarea unui proiect de țară, reprezintă și un angajament concret pentru dezvoltarea și progresul țării noastre.

Cea mai de preț recunoștință pe care o putem exprima față de sacrificiul generației Marii noastre Uniri este de a ne asuma, la rândul nostru, cu responsabilitate, construirea unei Românii puternice și încrezătoare în parcursul său. 

O Românie educată și competitivă.

O Românie care protejează drepturile și libertățile cetățenilor săi oriunde s-ar afla, indiferent dacă sunt parte a unei majorități sau parte a unei minorități.

O Românie respectată, construită pe politici stabile și credibile.

O naţiune hotărâtă să-şi atingă adevăratul potențial la care au visat înaintașii noștri.
Mă bucur să mă aflu astăzi la Colegiul Național «Gheorghe Șincai», cu ocazia începerii noului an școlar și a aniversării a 125 ani de experiență ca instituție școlară de excelență. Vă doresc mult succes în noul an școlar, în acest Colegiu cu o tradiție bogată și fie ca această tradiție să mai dăinuie mulți, mulți ani de acum încolo.

Din nefericire, condițiile de studiu nu sunt peste tot așa de bune ca în Colegiul vostru. Există, din păcate, mulți elevi în România care încep anul școlar fără manuale, sau în clădiri care nu respectă standarde minime.

Se pare că de fiecare dată începerea noului an școlar pe unii îi ia prin surprindere. Fiecare guvern ridică din umeri, arătând cu degetul spre guvernul dinainte. Așa însă lucrurile însă nu se îmbunătățesc. În România anului 2017, soluția salvatoare a ajuns să fie reintroducerea și reîntoarcerea la metode demult apuse – ca de exemplu manualul unic sau recentralizarea la București a tuturor lucrurilor care au întâmpinat dificultăți la nivel local. Această abordare nu este cea bună și acestea nu sunt singurele probleme. Părinții și elevii sunt supuși unor schimbări majore în sistemul de învățământ o dată la câțiva ani, sau, mai nou, mai des, ceea ce le limitează semnificativ posibilitatea de a-și planifica traseul educațional.

Chiar în această vară am trimis Parlamentului spre reexaminare nu una, nu două, ci trei inițiative legislative care modificau, nu știu a câta oară, cadrul actual, care deja este confuz și greoi.

Legea educației trebuie să înceteze să mai fie un puzzle ale cărui piese se schimbă continuu, pierzându-se astfel imaginea unitară.

De aceea, una dintre prioritățile mele este construirea unei «Românii educate», în care sistemul de învățământ este așezat pe un făgaș predictibil și care are elevul în centru.

Eu cred într-o viziune pe termen lung asupra educației, care să fie construită prin participarea tuturor celor implicați.

De aceea, am creat grupuri de lucru, care au inclus atât reprezentanți ai cadrelor didactice, cât și ai părinților și elevilor, împreună cu experți, reprezentanți ai societății civile și ai mediului privat.

Proiectul național «România educată» se dezvoltă, dincolo de vocile stridente, de scandaluri, de polemici sterile, adunând împreună pe toți cei care pot da o mână de ajutor, în mod constructiv, profesionist și mai ales coerent.

 Acesta este și modelul de școală pe care îmi doresc să îl avem în România.

Este clar că, indiferent de modul în care va arăta România, de cum se va dezvolta economia și de cum vom construi strategia națională pe educație, avem o serie de provocări urgente cărora trebuie să le răspundem.

Chiar dacă ne place să credem că am bifat «misiune îndeplinită» pe tema alfabetizării cândva prin anii ’60 deja, o mare parte dintre elevi termină școala ca analfabeți funcțional.

Adică, deși pot citi, nu pot înțelege semnificația unui text scris și, prin urmare, întâmpină dificultăți chiar și în cele mai ușoare situații.

O altă problemă gravă este abandonul școlar, care în ultimii ani a atins o rată alarmantă, una dintre cele mai mari în Uniunea Europeană. Nu ne putem permite acest lucru ca societate. Nu ajută cu nimic să mutăm vina de la autoritățile centrale la autoritățile locale, de la un guvern la altul sau de la școală în familie.

Succesul sistemului educațional este singura cale de supraviețuire a României puternice, iar eșecul său ne condamnă la involuție.

Încurajați-vă copiii să își urmeze potențialul! Fiți alături de ei și ajutați-i să devină adulți responsabili și implicați, pentru că șansa de mai bine a României stă în capacitatea lor de a transforma lumea potrivit propriului lor ideal.

Urmează un an plin pentru voi. Un an în care veți face încă un pas spre viața de adult. Însă, dincolo de programa școlară, dezvoltați-vă pe cât mai multe planuri!

Nu ezitați să vă extindeți orizonturile, să legați ceea ce învățați la școală de preocupările și de hobby-urile voastre!

Fiți toleranți, deschiși spre nou, creativi și autonomi în învățare! Conștientizați atât importanța drepturilor pe care le aveți, cât și a obligațiilor de cetățean!

Este lumea voastră și este timpul să începeți să o descoperiți și să o înțelegeți, construindu-vă propria personalitate și sistemul propriu de valori. Viitorul este în mâinile voastre și vă invit să pășiți înainte pentru a-l îmbrățișa.

Vă urez tuturor un an școlar nou frumos, cu realizări și fie ca la sfârșit să aveți impresii la fel de frumoase despre anul școlar care a trecut cum au avut cei care ne-au prezentat înainte școala.

În viață, de multe ori ne amintim cu cea mai mare plăcere de lucrurile care au trecut și pe care nu mai putem să le avem. Așa este și cu școala. Acum câteva zile am întâlnit - și fac această paranteză fiindcă m-ați invitat, doamnă director - am întâlnit ultima clasă la care am fost eu diriginte, în 1997 și - știți ce? - au fost mai bucuroși chiar decât în ziua absolvirii că au revenit la școală.

 Vă doresc tuturor elevilor din România să aveți un an școlar atât de bun încât, peste mulți ani, să vă amintiți cu mare plăcere de acest an școlar! La mulți ani!
Încep prin a vă mărturisi că am acceptat cu plăcere și, în egală măsură, cu mult interes invitația de a vorbi astăzi în fața dumneavoastră.

Întâlnirea cu militarii români și aliați aflați pe teritoriul României este, mereu, nu doar o bucurie, ci și un foarte bun prilej de a purta discuții cât mai aplicate despre teme legate de postura de apărare colectivă și descurajare, ca urmare a degradării vizibile a ceea ce cu toții numim Flancul Estic aliat.

Am convingerea că evenimente precum cel la care suntem astăzi prezenți au un rol foarte important în construirea și întărirea încrederii, așa cum, inspirat, v-ați și ales motto-ul acestei conferințe - Building Trust.

Vorbim, până la urmă, de un domeniu de nișă al forțelor armate, tradițional bazat pe discreție în atitudine, în comportament și în misiunile desfășurate.

Date fiind complexele transformări de paradigmă ale conceptelor de apărare și securitate națională, de apărare colectivă, asistență internațională și parteneriate, ideea de consolidare a încrederii, atât între dumneavoastră, ca militari, prin solidaritate, cât și între dumneavoastră, în calitate de corp militar de elită, și societate este fundamentală.

Parcurgem o perioadă de veritabilă schimbare de viziune la nivelul politicilor de apărare și al ajustărilor de ordin strategic, la nivel statal. Încercăm, în acest fel, să răspundem noilor provocări cu care ne confruntăm, și mă refer la riscuri și amenințări care uneori se suprapun, alteori se intersectează, astfel încât putem oricând asista la situații noi, complexe.

Incertitudinea și impredictibilitatea sunt deja termeni uzuali atunci când evaluăm actualul mediu de securitate, fie că vorbim de situația regională, în cazul României, fie că vorbim de situația internațională.

În această situație, principala schimbare de optică la nivel strategic trebuie să vizeze asigurarea unei balansări și relaționări credibile între componentele de prevenire și anticipare, pe de o parte, și componentele de reacție și combatere, pe de altă parte. Este o abordare pe care am insistat și în cadrul Strategiei Naționale de Apărare a Țării 2015-2019.

O perioadă de timp am investit mai mult în componenta de combatere a riscurilor, dar am acordat mai puțină atenție dezvoltării unei strategii preventive, bazate pe cunoaștere adecvată, pe capacitate de anticipare și pe creșterea rezilienței la nivel societal, în special prin educație.

Ulterior, am început să ne dezvoltăm o mai bună capacitate de prevenție și anticipare, în special la nivelul combaterii amenințărilor asimetrice, neglijând faptul că descurajarea are la bază, alături de credibilitate, constituirea unui mix de capabilități adecvate la nivel convențional.

Tocmai de aceea, cred că acum este momentul de a asigura o mai precisă balansare între prevenție și combatere, între relevanța informațiilor și precizia capacităților de reacție.

Ar fi multe de spus și de dezbătut referitor la cele mai potrivite metode pentru a încerca să asigurăm o stare de echilibru între componenta de prevenire și mecanismele de combatere a riscurilor și amenințărilor. O condiție necesară este, evident, aceea de a asigura o creștere semnificativă la nivelul alocării resurselor bugetare.

Acesta a și fost motivul pentru care, încă din prima lună a mandatului de Președinte al României, am convenit, în comun cu liderii tuturor partidelor politice, Acordul pentru creșterea alocării de resurse bugetare pentru sectorul de apărare la 2% din Produsul Intern Brut, pentru o perioadă de cel puțin zece ani.

Opțiunea pentru o alocare constantă a resurselor pentru apărare vizează asigurarea unei predictibilități necesare pentru cei care se ocupă cu planificarea strategică, multianuală.

Cred că este foarte important ca, dincolo de incertitudinea inerentă a contextului de securitate, să garantăm, la nivel politic, un minim de predictibilitate celor care planifică și care trebuie să gândească în perspectivă.

Aș vrea să subliniez, totodată, faptul că rezultantele procesului de planificare de ordin strategic trebuie să aibă finalitate, de la asigurarea unei flexibilități sporite în domeniul achizițiilor, până la dezvoltarea de capabilități credibile, adaptate noilor provocări de tip convențional, asimetric sau hibrid.

Acesta este și argumentul pentru care, începând cu Strategia Națională de Apărare a Țării, continuând cu noile legi privind planificarea apărării și organizarea Ministerului Apărării Naționale, am fixat cadrul politic și legal pentru dezvoltarea și consolidarea unor astfel de capabilități. Este vorba de constituirea a două noi Comandamente, al Forțelor pentru Operații Speciale, respectiv al Apărării Cibernetice.

În cazul Forțelor pentru Operații Speciale, am aprobat recent un plan robust și ambițios de dezvoltare a acestora pentru următorii zece ani și care vizează toate elementele specifice: integrarea instituțională în noua structură de forțe a Armatei, comanda și controlul, planificarea resurselor, echiparea, instruirea și cooperarea la nivel regional.

Toate aceste eforturi de transformare și adaptare vizează, strategic vorbind, lărgirea spectrului de opțiuni și instrumente în scopul consolidării profilului României ca pol de stabilitate în regiune, generator de credibilitate între aliați și, atunci când este cazul, participant activ la misiunile care vizează asigurarea securității regionale și internaționale sau salvarea de vieți omenești.

Doresc să evidențiez și importanța decisivă a încrederii în ceea ce privește cooperarea și asistența internațională.

Mă refer aici inclusiv la procesul de dezvoltare și consolidare a Forțelor pentru Operații Speciale din Armata României, un proces complex pe care l-aș situa la intersecția dintre lecțiile învățate din participarea de 15 ani în medii dificile din teatrele de operații, cum este Afganistan, experiența dobândită prin cooperarea strânsă cu partenerii strategici, în special cu Statele Unite, precum și consultările și elaborarea cerințelor de la nivelul NATO.

După cum bine știți, atunci când vorbim de Forțele pentru Operații Speciale, factorul esențial este cel uman, respectiv calitatea acestuia.

Eforturile și sacrificiile de care acești oameni au dat dovadă de-a lungul ultimilor ani, în regiuni mai mult sau mai puțin apropiate de frontierele României, nu vor fi uitate niciodată.

Totodată, ele constituie baza de la care este obligatoriu să continue procesul de consolidare a acestei capabilități, pe care, alături de altele, aș numi-o «a viitorului». Indiferent de dinamica dezvoltărilor tehnologice, componenta umană va rămâne cea care va face diferența, prin flexibilitate, agilitate și subtilitate.

Nu aș dori să închei înainte de a-mi exprima speranța și a fixa ca obiectiv de viitor angajamentul ca Forțele pentru Operații Speciale să contribuie la procesul de a spori în continuare stabilitatea la nivel regional, în special prin dezvoltarea unui profil specific în regiunea Europei Centrale și de Est, bazat pe cele mai înalte standarde de calificare și cooperare cu aliații.

În acest context, mesajul nostru constant va rămâne acela că Forțele pentru Operații Speciale ale Armatei României, prin procesul rapid de transformare pe care îl parcurg, vor fi pregătite pentru acțiune, capabile să desfășoare întregul spectru de misiuni, oriunde și oricând va fi nevoie, în serviciul intereselor naționale și al apărării colective, prin cooperare cu partenerii, în cadrul NATO.

Vă adresez un călduros salut în deschiderea acestui eveniment deosebit și mă bucur că se înregistrează o prezență atât de numeroasă, ceea ce este edificator pentru relațiile foarte bune care leagă România și Germania.

Mă bucur că am prilejul de a adresa câteva cuvinte despre însemnătatea specială pe care Germania o are pentru România și despre relațiile de prietenie și experiențele remarcabile care apropie popoarele noastre.

Ziua națională a Germaniei este un moment cu totul aparte în istoria germană și europeană. Reîntregirea Germaniei, începută simbolic cu prăbușirea Zidului Berlinului și încheiată la 3 octombrie 1990, a precedat și a creat condițiile favorabile pentru reîntregirea continentului. Europa unită este profund legată de unificarea celor două state germane. Datorită acestor prefaceri istorice ne aflăm astăzi aici, români şi germani, ca prieteni și parteneri europeni.

Această zi reprezintă simbolul stăruinței unei națiuni de a-și depăși condiția impusă de vremuri potrivnice și de a-și împlini aspirațiile istorice firești la unitate. Este o poveste despre lideri vizionari, dar și despre oameni simpli, însuflețiți de speranța și entuziasmul unui nou început.

Lecția cea mai prețioasă a zilei de 3 octombrie - la care poate este bine să ia aminte și liderii politici de aici, de la București - este că niciun proiect de țară nu este cu adevărat durabil și cu șanse de reușită dacă nu se întemeiază pe unitate națională și solidaritate, înțelese în sensul cel mai bun și cel mai larg al cuvântului.

Reflectând asupra acestor lucruri și privind spre viitor la Centenarul pe care România îl va sărbători în anul 2018, nu pot să nu remarc faptul că aspirația la unitate este un atribut național puternic impregnat în fibra culturală a românilor și germanilor deopotrivă.

Departe de a fi un semn al trecutului, sunt pe deplin convins că sentimentul unității care ne caracterizează atât de profund este resursa care animă dorința noastră comună de a trăi într-o Europă puternică și unită.
Relația româno-germană este solidă, de natură strategică, și se fundamentează pe multe realizări tangibile, dar și pe dorinţa de a construi împreună un viitor european mai bun.

Sărbătorim anul acesta un sfert de secol de la semnarea Tratatului privind cooperarea şi parteneriatul în Europa, act care se află la temelia relațiilor noastre excelente de astăzi.

Aniversarea, dublată de alte două - 50 de ani de la restabilirea legăturilor diplomatice și 10 ani de la aderarea României la Uniunea Europeană, sub Președinția germană, Președinția germană a Consiliului Uniunii Europene, desigur -, se constituie într-un reper simbolic al parteneriatului ce ne unește. 

Aceste momente aniversare au fost marcate inclusiv prin vizita mea la Berlin din această vară, prilej pe care l-am folosit pentru a discuta cu Președintele Steinmeier și doamna Cancelar Merkel despre cum să avansăm cooperarea dintre România și Germania atât în plan bilateral, cât și la nivelul Uniunii Europene, printr-o coordonare aprofundată.

Minoritatea germană din România a jucat și joacă un rol important în evoluția și maturizarea societății românești, la fel cum mulți români își împlinesc astăzi visul european participând activ la viața socială şi economică germană.

Totodată, de mai mulți ani, Germania este principalul partener comercial al României - cum foarte corect ați constatat, domnule Ambasador - și un actor deosebit de valoros pe piața românească. Îmi doresc ca aceste transformări să genereze în anii ce vin noi modalități de afirmare a cooperării politice româno-germane.

Este bine cunoscut că Germania este o țară care se bucură de aprecierea largă și sinceră a românilor – inclusiv în virtutea unor momente care au marcat crucial România în drumul său spre modernitate.

Ca Președinte al României, sunt îndeosebi recunoscător pentru sprijinul constant al partenerilor germani în eforturile noastre de a edifica o democrație puternică și matură, guvernată responsabil sub cupola statului de drept.

Progresul pe care România l-a realizat în interiorul Uniunii Europene este incontestabil. Ca țară francofonă, cu un consistent patrimoniu cultural german, sunt îndreptățit să cred că locul legitim al României este alături de motorul franco-german al Uniunii Europene. Potențialul pe care această formulă de cooperare îl are este vast, mai ales într-o perioadă în care devine stringentă implicarea tuturor forțelor care susțin în mod real cauza integrării europene.

De aceea, o repet şi astăzi: România este pregătită să facă parte din nucleul relansării proiectului european.

Avem o mare responsabilitate de a lua cele mai bune decizii pentru un viitor sigur și prosper al cetățenilor noștri. Iar relațiile solide, așa cum sunt cele dintre România și Germania, reprezintă fundamentul pentru conturarea unor soluții eficiente și viabile, pe termen lung.

Doar unindu-ne forțele vom reuși să ducem la împlinire proiectul unei Uniuni Europene mai puternice.

Mă bucur că suntem astăzi împreună, cu prilejul deschiderii unui nou an universitar.

Am ales să vin la Constanța pentru că este un centru universitar important, iar ofițerii de marină civilă și militară sunt exemple elocvente ale pregătirii de înalt nivel pe care o primesc aici.

Absolvenții dumneavoastră devin repere ale competitivității pe piața globală, mai ales în domenii în care țara noastră are o tradiție în învățământul superior. În plus, prezența României la Marea Neagră și apartenența la NATO și la Uniunea Europeană reprezintă cu certitudine atuuri care vă oferă un avantaj cert și pe care îmi doresc să le fructificați mai bine în viitor, mai ales că sunteți aici, unde începe Uniunea Europeană.

Așa cum se știe, universitățile nu pregătesc doar buni profesioniști – fie ei angajați sau antreprenori. Ele au rolul de a forma buni cetățeni și de a contribui la dezvoltarea statului de drept pe baze sustenabile.

De foarte multe ori auzim sintagma «vrem o țară ca afară». Se poate! Dar, pentru a avea «o țară ca afară» avem nevoie în primul rând de universități ca afară. Universități care promovează adevărul, gândirea critică și moralitatea în toate activitățile lor.

De exemplu, mi-ar plăcea dacă universitățile ar ajuta la demontarea diverselor mituri nefondate pe care încă le regăsim în spațiul public.

Unul dintre ele, pentru a mă referi chiar la învățământul superior, este mitul fals conform căruia prea mulți tineri merg la facultate. România este, de fapt, și regretabil, pe ultimul loc din Uniunea Europeană din punctul de vedere al tinerilor de 30-34 de ani care au terminat studii superioare, iar acest lucru afectează competitivitatea țării noastre și, implicit, bunăstarea noastră, a tuturor.

Nu înseamnă însă că trebuie să încurajăm existența unor universități cu grave probleme de management educațional doar de dragul statisticii. De asemenea, nu trebuie să neglijăm dezvoltarea unor rute profesionale, pe model dual, care să reprezinte o alternativă reală și cu recunoaștere socială și materială.

Avem nevoie de înalți specialiști, dar și de meseriași bine calificați. Sunt lucruri care ar fi bine să se dezbată mai des în spațiul public și poate chiar și în Parlament.

Pentru a putea lupta împotriva ignoranței, pentru a putea deveni un reper moral și o ancoră a statului de drept, universitățile românești trebuie să aibă o reputație solidă, bazată pe un nivel ridicat de credibilitate.

Ani de-a rândul, această credibilitate a fost zguduită de o serie de scandaluri de plagiat. Din nefericire, chiar și astăzi găsim scuze pentru a nu avea o bază de date publică a lucrărilor de doctorat. De asemenea, nu avem o soluție permanentă pentru acreditarea școlilor doctorale.

Toate aceste probleme pot afecta credibilitatea diplomelor absolvenților noștri pe plan internațional, punându-i în dezavantaj chiar pe tinerii care au depus eforturi considerabile pentru a-și finaliza studiile cu succes.

Nu este de acceptat să ne batem joc de eforturile lor, din dorința de a proteja reputația personală a unui număr de indivizi care și-au dorit o carieră sau un titlu academic pentru care nu au fost realmente pregătiți.  

Nu este drept ca un brevet românesc să nu fie pus pe picior de egalitate cu unul din Europa de Vest.

Din fericire, există deja eforturi vizibile ale universităților pentru a elimina problemele de verticalitate existente în mediul academic, de la utilizarea softurilor anti-plagiat, la inițiative locale de publicare a tezelor la nivel de instituție.

Pe toți aceia care fac asemenea demersuri îi susțin și îi încurajez să meargă mai departe pentru însănătoșirea vieții academice.

Pe măsură ce țara noastră se dezvoltă, o parte din activitatea academică poate fi sprijinită prin încurajarea și atragerea tinerilor talentați către universitățile românești.

Mă refer în primul rând la absolvenții de top ai liceelor noastre, dar și la tinerii din alte țări atrași de specializările oferite în România.

Este nevoie de eforturi susținute pentru a face din învățământul superior românesc un mediu cu adevărat atractiv. Asta înseamnă simplificarea procedurilor birocratice și a proceselor administrative, dar și dezvoltarea unui mediu prietenos și tolerant care să-i încurajeze pe studenții străini să aleagă țara noastră.

Mă bucur să constat că centrul universitar Constanța excelează prin parteneriatele cu universități din afara țării și prin numărul important de studenți străini care au ales să studieze aici.

Multe dintre temele expuse de mine astăzi s-au regăsit și în dezbaterile organizate în cadrul proiectului «România educată», care include un grup de lucru dedicat învățământului superior.

Rezultatele discuțiilor vor fi dezvoltate într-o viziune strategică ce poate readuce coerența și predictibilitatea de care avem nevoie în reforma învățământului superior.

 Insist pe ideea de predictibilitate deoarece nu ne mai putem permite transformarea tuturor ideilor năstrușnice despre educație în acte legislative care nu au nicio legătură unele cu altele și cu atât mai puțin cu o strategie mai amplă în domeniul educației și cercetării.

Cred că România ar putea deveni un reper relevant pe harta globală a educației numai prin centre universitare unite, așa cum se încearcă la Constanța prin aducerea la un loc a liceelor și colegiilor naționale, universităților comprehensive, militare sau de profil maritim, într-o strânsă colaborare cu autoritățile locale și cu mediul privat.

Vă doresc un an bun, să aveți puterea să vă autodepășiți și curajul să vă propuneți obiective îndrăznețe, pentru că numai așa veți avea realizări importante.
Vă mulțumesc pentru activitatea dumneavoastră în serviciul cunoașterii și pentru devotamentul cu care ați călăuzit pașii a generații întregi de studenți.
Vă doresc mult succes și un an universitar bun!

Mă bucur să deschid lucrările Conferinței femeilor francofone, organizată de România în parteneriat cu Organizația Internațională a Francofoniei. Vă urez bine ați venit la București, Capitală care, în aceste zile, este o adevărată agoră internațională a egalității de șanse!

Înainte însă de a vă prezenta aceste cuvinte de deschidere a Conferinței, doresc să transmit, în numele României și al poporului român, condamnarea fermă a atentatului terorist de la New York, de aseară, care a produs victime, morți și răniți.

Transmit, de asemenea, condoleanțele mele familiilor celor decedați și urări de însănătoșire grabnică celor răniți.

România este deplin solidară cu Statele Unite, partenerul nostru strategic, în aceste momente grele, și își reafirmă hotărârea de a continua să acționeze alături de acesta, cu toate mijloacele disponibile, pentru combaterea terorismului, care nu poate fi prin nimic justificat.

Astăzi, marile provocări geopolitice fac mai actuale ca oricând țelurile și misiunile Organizației Internaționale a Francofoniei. Înaltul Patronaj pe care l-am acordat acestei Conferințe este un semn de susținere pentru mobilizarea tuturor energiilor în atingerea obiectivelor egalității de gen, una dintre prioritățile Organizației.

Țară-fanion a francofoniei în regiune, România consideră că Organizația Internațională a Francofoniei dispune deopotrivă de viziunea şi de determinarea necesare pentru a se angaja, alături de partenerii săi internaționali, în provocările egalității de gen.

Din această perspectivă, atenția specială acordată problematicii femeilor antreprenor și rolului femeilor în economie este relevantă atât pentru prezent, cât și pentru viitor.

Femeile care lucrează în economie, cercetare și dezvoltare, cele care devin antreprenori și cele care aspiră să se lanseze în afaceri reprezintă modele pentru generația tânără și pot împărtăși experiențe extrem de valoroase.

Cu toate acestea, femeile se confruntă în mediul antreprenorial cu o serie de probleme grave. Ele au parte de un acces dificil la resurse de finanțare și resimt lipsa unor rețele de susținere profesională.

Prezența lor este mult mai redusă în zonele de decizie şi management în raport cu bărbații. Nu în ultimul rând, femeile sunt victimele unor stereotipuri și prejudecăți legate de rolurile și abilitățile lor în familie, economie, dar și în societate.

În aceste două zile, dumneavoastră, autorități și instituții publice, reprezentanți ai mediului privat ori asociativ, sunteți invitați să analizați constrângerile de natură economică, culturală, socială și educațională care afectează antreprenoriatul feminin.

Plasată sub inspirata deviză «Femeile se afirmă», Conferința de la București urmărește să fructifice exemplele femeilor de succes, care au reușit să aducă valoare adăugată sferei economice prin forțe proprii, cu perseverență, creativitate și inovație.

Salut propunerea ca la această conferință să se lanseze o rețea a antreprenoriatului feminin francofon, care astfel își poate consolida și valorifica mai bine identitatea.

Tot mai multe voci solicită reducerea inegalităților dintre femei și bărbați și autonomizarea economică a femeilor.

Conferința are misiunea de a asculta aceste voci și rolul de a contribui cu idei și bune practici pentru Strategia francofonă a egalității de gen, care urmează să fie adoptată la viitorul Sommet al Francofoniei din 2018.

România sprijină acest demers, care reprezintă o contribuție concretă la universalizarea drepturilor fundamentale ale omului.

De altfel, prezența dumneavoastră numeroasă la această conferință arată că tema egalității de gen nu mai este demult una marginală. Egalitatea de gen este una dintre valorile noastre principiale, alături de idealurile de libertate și prosperitate.

Cred cu tărie că egalitatea între femei și bărbați constituie un pilon al societății orientate spre viitor, pentru care avem datoria de a acționa zi de zi, fiecare dintre noi. De aceea m-am alăturat în 2015 inițiativei #HeForShe, promovată sub egida ONU, cu profunda convingere că avem nevoie, şi în acest domeniu, de exemple și de angajamente concrete.

Țara noastră a făcut deja pași importanți pentru angajamentul pe care l-am asumat cu acel prilej, de a înființa noua profesie de expert în egalitate de șanse.

Cu toate că în România s-au făcut progrese importante pentru atingerea obiectivelor egalității de șanse, suntem conștienți de nevoia accelerării ritmului de recuperare a decalajelor, în primul rând prin schimbarea mentalităților, dar și prin abordarea integrată şi multidimensională a politicilor din domeniu, inclusiv în sprijinirea antreprenoriatului feminin.

Acum un secol, Marea Unire a românilor a reprezentat nu doar încununarea unui ideal național, ci și startul unui proces de modernizare, de democratizare şi de apropiere a națiunii noastre de valorile umanismului european.

Printre acestea s-a numărat şi egalitatea dintre femei și bărbați în ceea ce privește drepturile civile și drepturile politice.

De o sută de ani, România a dat politicii, culturii, științei, educației și sportului o serie de importante personalități feminine.

Avem datoria să onorăm această prețioasă contribuție, făcând din egalitatea de gen una dintre marile împliniri ale lumii, o prețioasă moștenire pentru generațiile care vor urma!

Sunt convins că, împreună, vom reuși!

Astăzi, în prag de aniversare a Centenarului Marii Uniri, este o onoare pentru mine să acord o serie de ordine naționale unor personalități din sfera educației, cercetării și medicinei.

Domnule profesor universitar doctor Nicolae Volonciu,

Ziua de 1 decembrie are pentru dumneavoastră nu doar încărcătura simbolică a unei etape definitorii în construcția statului român, ci și o semnificație de ordin familial. Pe 1 decembrie 1918, tatăl dumneavoastră a participat la Adunarea Națională de la Alba Iulia la invitația pe care a primit-o personal de la Iuliu Maniu.

Mai bine de șase decenii, dumneavoastră ați format, cu spiritul mereu tânăr și cu zâmbetul pe buze, generații întregi de studenți, cărora le-ați insuflat spiritul rigorii juridice și pe care i-ați învățat să fie verticali și integri.

Într-o societate care luptă să își apere sistemul de justiție, roadele muncii dumneavoastră devin cu atât mai valoroase.

Distinși membri ai Academiei Române,

Prin activitatea dumneavoastră neobosită în slujba cunoașterii, în conservarea istoriei și proiectarea viitorului acestei nații, reprezentați veritabile repere în parcursul către o Românie educată, democratică și puternică.

Academia Română și-a menținut rolul de depozitar al cunoașterii și spiritualității acestui popor și datorită eforturilor dumneavoastră.

Am, așadar, convingerea că în pragul Centenarului, mesajul dumneavoastră pentru generațiile prezente și viitoare va fi unul de toleranță și reflecție, de dialog și încredere în diversitate, de respect față de valori și instituțiile fundamentale, acceptând totodată progresul și inovând în permanență.


Mă bucur să văd că există continuitate în cercetarea românească, al cărei potențial nativ a fost confirmat în numeroase ocazii de-a lungul timpului.

Astăzi am ocazia de a recunoaște meritele unui tânăr cercetător care, prin perseverența și munca depusă în slujba pasiunii sale, a devenit un reper în lumea științifică, atât din interiorul, cât și din afara granițelor țării. Îmi doresc ca tot mai mulți tineri să dezvolte o pasiune pentru cercetare și să fie recunoscuți pentru rezultatele lor remarcabile.

Am dorit să recunosc astăzi și meritele unor oameni dedicați sistemului medical, unor profesori universitari, cercetători și practicieni deopotrivă, care și-au pus întreaga viață în slujba pacienților, în domeniul medicinei, farmaciei sau medicinei dentare.

Sunteți personalități ale căror exemple pozitive de implicare și profesionalism merită din plin promovate.

Ca lideri ai unor structuri reprezentative pentru diversele categorii din sistemul medical, dar și în virtutea expertizei deosebite pe care o dețineți, vă îndemn așadar să contribuiți cu aceeași determinare la construirea acelui sistem medical de care România Centenarului are atâta nevoie.

Închei prin a vă mulțumi tuturor pentru prezența dumneavoastră astăzi, aici.

Vă invit totodată să continuăm împreună, cu onoare și demnitate, drumul către o Românie puternică, educată, sănătoasă și inovatoare!

Vă felicit și vă doresc la mulți ani!


Trăim împreună emoția de a ne afla în locul în care, acum un secol, 1228 de delegați, reprezentând toate segmentele şi straturile societăţii, proclamau unirea Transilvaniei, Banatului, Maramureşului, Sătmarului şi Crişanei cu Regatul României.

Se încheia astfel, printr-un act de voință populară, unificarea provinciilor istorice într-o singură țară, cu un destin modern și european, România.

Noi, cei de astăzi, avem privilegiul de a fi moștenit rodul celui mai important proiect concretizat vreodată în spaţiul strămoşilor noştri. Este datoria și responsabilitatea noastră de a omagia trecutul și de a insufla generațiilor viitoare idealurile naționale, reîncărcate cu noi semnificații.

Sunt onorat să fiu Președinte al României în perioada Centenarului Marii Uniri și sunt foarte bucuros să trăiesc aceste momente în mijlocul dumneavoastră, pentru a celebra împreună un secol de la nașterea statului nostru unitar modern.

Prin elitele intelectuale, politice, culturale şi religioase prezente, cât şi prin numărul impresionant de participanţi, Marea Adunare de la Alba Iulia de la 1 Decembrie 1918 dovedește entuziasta şi covârşitoarea susținere pentru unire.

Din cuvântările de la Alba Iulia de acum un secol, la fel ca cele din Iaşi, Chişinău ori Cernăuţi, răzbate asocierea dintre unitatea naţională şi dezvoltarea ţării.

În viziunea fruntaşilor politici ai momentului, precum George Pop de Băseşti, Ştefan Cicio – Pop, Iuliu Maniu ori Vasile Goldiş, statul naţional reprezenta, prin domnia legii şi democratizare, instrumentul realizării unei armonii sociale şi calea unei modernizări de factură occidentală.

Datorită angajamentului conducătorilor săi, contribuţiei intelectualilor şi voinţei populare, Marea Unire a valorificat apropierea dintre români şi minorităţile naţionale, pentru construirea unui stat al demnităţii umane, al bunei convieţuiri şi al toleranţei.

Dragi români,

La 1 Decembrie 1918, Iuliu Maniu se întreba cum poate mulţumi sorţii pentru împlinirea unirii. Tot el răspundea: „Mulțumirea şi recunoştinţa noastră faţă de această graţie a Providenţei nu ne-o putem arăta decât dovedindu-ne vrednici în aceste sărbătoreşti clipe de însemnătatea timpurilor pe care le trăim”. Sensul profund al acestor cuvinte este la fel de valabil și astăzi.

Trebuie să arătăm generaţiilor următoare că noi, cei care aniversăm Centenarul, suntem, prin ceea ce facem, continuatori destoinici ai proiectului Marii Uniri.

Simbolul acestei zile, Monumentul Centenarului Marii Uniri, întruchipează îmbrăţişarea de acum un secol dintre românii aflaţi de o parte şi de alta a Carpaţilor.

Vă chem să păstrăm în suflete recunoştinţa noastră pentru făuritorii modernităţii României, construind în acelaşi timp un viitor mai bun pentru cetățenii ei!

România noastră, pe care dorim să o transmitem urmașilor noștri, va fi o ţară demnă şi puternică, bine integrată, prin educație, cultură și creativitate, într-o Europă a valorilor, prosperității și libertății.

La mulți ani, dragi români!

Felicit Camera de Comerț și Industrie a României pentru organizarea Topului Național al Firmelor, un eveniment de referință care aniversează, în acest an al Centenarului Marii Uniri, 25 de ani de inițiativă în slujba mediului antreprenorial din România.

Dincolo de provocările de parcurs, mediul de afaceri autohton a crescut și s-a dezvoltat semnificativ în ultimul sfert de secol, având ca repere economia de piață și libera inițiativă.         

Performanțele și realizările dumneavoastră au contribuit semnificativ la dezvoltarea nu doar economică, ci și socială a României.

Companiile pe care le conduceți reprezintă exemple de urmat privind modul în care, prin eforturi și riscuri asumate, dar și prin seriozitate și consecvență, mediul de afaceri românesc devine mai puternic, mai performant și, în final, creează bunăstare pentru noi toți.

Însă este important să avem în vedere faptul că, dincolo de recorduri temporare sau conjuncturale, dezvoltarea sustenabilă are loc doar dacă se bazează pe creșterea susținută și calitativă a investițiilor și a productivității.

Este foarte îmbucurător să observăm rezultatele bune din Topul Național al Firmelor, dar acestea sunt umbrite de evoluția economiei, care în prima parte a anului este marcată de încetinirea creșterii economice spre 4%, comparativ cu pompoasa prognoză oficială de 5,5%.

Fără să existe schimbări semnificative în tiparul execuției bugetare, după trei trimestre bugetul național înregistrează un deficit mai mult decât dublu față de anul anterior, ceea ce, evident, sporește riscul depășirii pragul de 3% din PIB.

Lipsa de viziune, de anticipație și de prevedere în planul finanțelor publice este evidentă atunci când prognoza de creștere economică ajunge să fie ratată, când veniturile bugetare se află departe de obiectivele inițiale și sunt perpetuate carențe în colectare, când folosirea fondurilor europene este dezamăgitoare, iar investițiile publice rămân pe hârtie.

Economia românească traversează un amplu proces de transformare, în contextul schimbărilor generate de digitalizare și de revoluția industrială 4.0, la noi mai ales 0.

 În această privință, industria auto și industria IT sunt vectori principali, cu creșteri cantitative, dar mai ales calitative.

Pentru a reuși, însă, să profităm de oportunitățile specifice tehnologiilor viitorului, trebuie să ieșim din logica simplistă a exportului de materii prime și să intrăm în logica exporturilor de produse cu valoare adăugată ridicată.

Consider că antreprenoriatul trebuie susținut și încurajat mult mai energic de către decidenții politici. În ultimul an, în clasamentul global «Doing business», țara noastră a coborât 7 poziții.

În acest sens, atrag atenția că România nu își poate permite pași greșiți în cursa competitivității economice, iar aceasta este responsabilitatea esențială a decidenților politici. Preocupările și îngrijorările dumneavoastră ar trebui să fie și ale Guvernului.

Acesta trebuie să asigure respectarea regulilor economiei de piață, să creeze infrastructura de care economia și cetățenii au nevoie pentru a prospera, să producă politici fiscale și salariale previzibile sau măcar inteligibile, bazate pe consultarea permanentă și onestă a actorilor relevanți din economie și societate.

Mediul de afaceri așteaptă din partea decidenților mai multă implicare, mai multe rezultate concrete și mai puține măsuri anunțate și adoptate ad-hoc.

Vocea oamenilor de afaceri din România trebuie să fie ascultată cu atenția și respectul cuvenite, întrucât pe umerii dumneavoastră este așezată responsabilitatea creșterii performanțelor economice.

În acest sens, lipsa forței de muncă nu semnifică doar o dificultate a mediului de afaceri, ci o temă majoră de politică publică responsabilă, orientată pe termen lung.

Ne dorim cu toții, de exemplu, repatrierea în număr cât mai mare a lucrătorilor români din diaspora, dar, pentru ca acest lucru să se întâmple, trebuie ca economia să genereze încredere pe termen lung, adică bunăstare reală și oportunități clare de reintegrare pe piața muncii.

O altă problemă o reprezintă infrastructura deficitară, care nu este doar un impediment pentru dezvoltarea mediului de afaceri, ci și pentru progresul regiunilor și a comunităților locale.

În absența infrastructurii de transport, unele regiuni ale țării ajung să fie pur si simplu ocolite de investitori, ceea ce se reflectă, implicit, în scăderea locurilor de muncă și a nivelului de trai.              

Nemulțumirea locuitorilor acestor regiuni este, evident, îndreptățită și se manifestă în proteste tot mai frecvente, în încercarea, totuși, de a-i determina pe decidenții politici să se trezească și să acționeze.

Nu mai putem accepta o Românie cu mai multe viteze, la fel cum nu putem să fim de acord cu o  Uniune Europeană cu mai multe viteze.

Infrastructura trebuie tratată ca prioritate zero, cu seriozitate, profesionalism și responsabilitate, pentru că influențează în mod direct și decisiv viitorul țării noastre.               

Consider că situația actuală, în care se vorbește mult, mult prea mult, dar se face prea puțin pentru infrastructură, trebuie să se schimbe cât mai curând.

Trebuie să fie un semnal de alarmă și faptul că oamenii de afaceri percep că, în ultimul an, corupția a crescut. Acest lucru, percepția - a fost măsurată de instituții de specialitate. Politicienii nu se mai pot preface că nu înțeleg semnalele repetate din partea românilor, care pur și simplu nu mai tolerează lipsa de integritate și de corectitudine în viața publică.

Avem nevoie de schimbări profunde, care să restabilească încrederea cetățenilor în cei care îi reprezintă.

Statul de drept trebuie să devină ancora esențială de stabilitate și predictibilitate în economie și în viața socială. Cred că sunt în asentimentul mediului de afaceri când spun că existența unui stat de drept cu instituții puternice și politici predictibile este vitală pentru dezvoltarea unei economii competitive și prospere, așa cum ne-o dorim cu toții.

Doresc să felicit Camera de Comerț și Industrie a României pentru activitatea constantă și profesionistă pe care o desfășoară și pentru acțiunile de anvergură în favoarea promovării economiei noastre în exterior.

Apreciez în mod deosebit bunele practici dezvoltate de Camera de Comerț și susțin diseminarea lor, mai departe, atât în mediul de business, cât și în cel administrativ.

Ne așteaptă un an 2019 intens la nivel european, marcat de provocări, dar și de importante oportunități. 

Mandatul Președinției române la Consiliul Uniunii Europene va include acordarea unei atenții speciale pentru măsuri benefice mediului de afaceri, în direcția susținerii antreprenoriatului la nivel european.

Vă doresc succes tuturor și vă asigur că voi susține, ca Președinte, prioritățile dumneavoastră, prioritățile mediului de afaceri românesc!Felicit Camera de Comerț și Industrie a României pentru organizarea Topului Național al Firmelor, un eveniment de referință care aniversează, în acest an al Centenarului Marii Uniri, 25 de ani de inițiativă în slujba mediului antreprenorial din România.

Dincolo de provocările de parcurs, mediul de afaceri autohton a crescut și s-a dezvoltat semnificativ în ultimul sfert de secol, având ca repere economia de piață și libera inițiativă.         

Performanțele și realizările dumneavoastră au contribuit semnificativ la dezvoltarea nu doar economică, ci și socială a României.

Companiile pe care le conduceți reprezintă exemple de urmat privind modul în care, prin eforturi și riscuri asumate, dar și prin seriozitate și consecvență, mediul de afaceri românesc devine mai puternic, mai performant și, în final, creează bunăstare pentru noi toți.

Însă este important să avem în vedere faptul că, dincolo de recorduri temporare sau conjuncturale, dezvoltarea sustenabilă are loc doar dacă se bazează pe creșterea susținută și calitativă a investițiilor și a productivității.

Este foarte îmbucurător să observăm rezultatele bune din Topul Național al Firmelor, dar acestea sunt umbrite de evoluția economiei, care în prima parte a anului este marcată de încetinirea creșterii economice spre 4%, comparativ cu pompoasa prognoză oficială de 5,5%.

Fără să existe schimbări semnificative în tiparul execuției bugetare, după trei trimestre bugetul național înregistrează un deficit mai mult decât dublu față de anul anterior, ceea ce, evident, sporește riscul depășirii pragul de 3% din PIB.

Lipsa de viziune, de anticipație și de prevedere în planul finanțelor publice este evidentă atunci când prognoza de creștere economică ajunge să fie ratată, când veniturile bugetare se află departe de obiectivele inițiale și sunt perpetuate carențe în colectare, când folosirea fondurilor europene este dezamăgitoare, iar investițiile publice rămân pe hârtie.


Economia românească traversează un amplu proces de transformare, în contextul schimbărilor generate de digitalizare și de revoluția industrială 4.0, la noi mai ales 0.

 În această privință, industria auto și industria IT sunt vectori principali, cu creșteri cantitative, dar mai ales calitative.

Pentru a reuși, însă, să profităm de oportunitățile specifice tehnologiilor viitorului, trebuie să ieșim din logica simplistă a exportului de materii prime și să intrăm în logica exporturilor de produse cu valoare adăugată ridicată.

Consider că antreprenoriatul trebuie susținut și încurajat mult mai energic de către decidenții politici. În ultimul an, în clasamentul global «Doing business», țara noastră a coborât 7 poziții.

În acest sens, atrag atenția că România nu își poate permite pași greșiți în cursa competitivității economice, iar aceasta este responsabilitatea esențială a decidenților politici. Preocupările și îngrijorările dumneavoastră ar trebui să fie și ale Guvernului.

Acesta trebuie să asigure respectarea regulilor economiei de piață, să creeze infrastructura de care economia și cetățenii au nevoie pentru a prospera, să producă politici fiscale și salariale previzibile sau măcar inteligibile, bazate pe consultarea permanentă și onestă a actorilor relevanți din economie și societate.

Mediul de afaceri așteaptă din partea decidenților mai multă implicare, mai multe rezultate concrete și mai puține măsuri anunțate și adoptate ad-hoc.

Vocea oamenilor de afaceri din România trebuie să fie ascultată cu atenția și respectul cuvenite, întrucât pe umerii dumneavoastră este așezată responsabilitatea creșterii performanțelor economice.

În acest sens, lipsa forței de muncă nu semnifică doar o dificultate a mediului de afaceri, ci o temă majoră de politică publică responsabilă, orientată pe termen lung.

Ne dorim cu toții, de exemplu, repatrierea în număr cât mai mare a lucrătorilor români din diaspora, dar, pentru ca acest lucru să se întâmple, trebuie ca economia să genereze încredere pe termen lung, adică bunăstare reală și oportunități clare de reintegrare pe piața muncii.

O altă problemă o reprezintă infrastructura deficitară, care nu este doar un impediment pentru dezvoltarea mediului de afaceri, ci și pentru progresul regiunilor și a comunităților locale.

În absența infrastructurii de transport, unele regiuni ale țării ajung să fie pur si simplu ocolite de investitori, ceea ce se reflectă, implicit, în scăderea locurilor de muncă și a nivelului de trai.              

Nemulțumirea locuitorilor acestor regiuni este, evident, îndreptățită și se manifestă în proteste tot mai frecvente, în încercarea, totuși, de a-i determina pe decidenții politici să se trezească și să acționeze.

Nu mai putem accepta o Românie cu mai multe viteze, la fel cum nu putem să fim de acord cu o  Uniune Europeană cu mai multe viteze.

Infrastructura trebuie tratată ca prioritate zero, cu seriozitate, profesionalism și responsabilitate, pentru că influențează în mod direct și decisiv viitorul țării noastre.               

Consider că situația actuală, în care se vorbește mult, mult prea mult, dar se face prea puțin pentru infrastructură, trebuie să se schimbe cât mai curând.

Trebuie să fie un semnal de alarmă și faptul că oamenii de afaceri percep că, în ultimul an, corupția a crescut. Acest lucru, percepția - a fost măsurată de instituții de specialitate. Politicienii nu se mai pot preface că nu înțeleg semnalele repetate din partea românilor, care pur și simplu nu mai tolerează lipsa de integritate și de corectitudine în viața publică.

Avem nevoie de schimbări profunde, care să restabilească încrederea cetățenilor în cei care îi reprezintă.

Statul de drept trebuie să devină ancora esențială de stabilitate și predictibilitate în economie și în viața socială. Cred că sunt în asentimentul mediului de afaceri când spun că existența unui stat de drept cu instituții puternice și politici predictibile este vitală pentru dezvoltarea unei economii competitive și prospere, așa cum ne-o dorim cu toții.

Doresc să felicit Camera de Comerț și Industrie a României pentru activitatea constantă și profesionistă pe care o desfășoară și pentru acțiunile de anvergură în favoarea promovării economiei noastre în exterior.

Apreciez în mod deosebit bunele practici dezvoltate de Camera de Comerț și susțin diseminarea lor, mai departe, atât în mediul de business, cât și în cel administrativ.

Ne așteaptă un an 2019 intens la nivel european, marcat de provocări, dar și de importante oportunități. 

Mandatul Președinției române la Consiliul Uniunii Europene va include acordarea unei atenții speciale pentru măsuri benefice mediului de afaceri, în direcția susținerii antreprenoriatului la nivel european.

Vă doresc succes tuturor și vă asigur că voi susține, ca Președinte, prioritățile dumneavoastră, prioritățile mediului de afaceri românesc!

Deschidem împreună un nou an universitar și împărtășim emoția acestui moment special, prilejuit de celebrarea Centenarului Marii Uniri.

Iașiul este unul dintre orașele-simbol ale nașterii națiunii române, întâlnirea cu istoria fiind autentică și impresionantă. Aici a fost ales ca domnitor Alexandru Ioan Cuza, pe 5 ianuarie 1859. Tot aici a fost capitala provizorie a României în timpul Primului Război Mondial, Iașiul fiind vreme de doi ani reședința regelui și a guvernului.

Orașul a rămas neocupat și a permis României să transforme momentele grele din timpul războiului în succesul necontestat al Marii Uniri.

Iașiul este, așadar, un reper istoric fundamental și unul dintre locurile în care trăim Centenarul nu doar ca un moment de sărbătoare, ci și ca  o reconectare la idealurile celor care au făcut Marea Unire. Puterea lor de a-și urma viziunea pentru o Românie modernă, indiferent cât de greu a fost drumul, este cea mai importantă moștenire lăsată nouă.

Dincolo de rolul său politic, contribuția orașului dumneavoastră a fost esențială de-a lungul timpului și în dezvoltarea educației în România.

Aici și-a început activitatea, în 1860, prima universitate modernă de pe teritoriul României, instituție ale cărei tradiții se reflectă și astăzi în calitatea și prestigiul învățământului superior ieșean.

În prezent, există în Iași cinci universități publice importante. Ultimii ani, caracterizați prin modernizarea economiei și dezvoltarea tehnologiilor de vârf, au făcut din marile centre universitare principalii poli de creștere economică din România.

În viitor, evoluțiile economice vor depinde cu atât mai mult de investițiile în educația de vârf și în cercetare.

Timpurile se schimbă și, în mod normal, ar trebui să fim pregătiți să le facem față.

Din nefericire, realitatea ne demonstrează că nu suntem. Spre exemplu, în domeniul cercetării și inovării se fac pași înapoi, prin modificări care riscă să blocheze performanța şi creșterea competitivității economice, cu impact negativ pe termen lung asupra bunăstării sociale.

Instabilitatea legislativă și lipsa unei direcții clare în educație m-au determinat să lansez proiectul „România educată”, ale cărui concluzii vor fi prezentate public în curând. Sunt rodul a peste doi ani de consultări, discuții și dezbateri care au adus laolaltă principalii actori din educație.

Una dintre conferințele principale din cadrul proiectului, pe tema învățământului profesional și tehnic, a avut loc chiar aici, la Universitatea Tehnică din Iași.

Dincolo de educație, pentru a-și valorifica întregul său potențial, Iașiul are mare nevoie și de infrastructura care să-l transforme într-un important oraș european. O autostradă care să lege Moldova de restul țării și de rețeaua pan-europeană de autostrăzi este, de aceea, absolut necesară.

Mai mult, neglijarea infrastructurii deja existente trebuie să înceteze. Este inadmisibil ca distanța dintre București și Iași să fie străbătută cu trenul în aproximativ șase ore și jumătate, semnificativ mai mult decât în urmă cu 20 de ani.

Toate aceste elemente: predictibilitate legislativă, o viziune coerentă și de lungă durată în educație și în cercetare și investiții susținute pentru acoperirea deficitului de infrastructură pot contribui decisiv la recâștigarea de către Iași a rolului său istoric de capitală regională și pol european de dezvoltare.

O asemenea evoluție nu poate fi imaginată fără contribuția dumneavoastră, profesorii, studenții și cercetătorii ieșeni, care astăzi vă pregătiți de un nou an de activitate.

Cred cu tărie că începutul celui de-al doilea secol de existență a României ca stat național unitar trebuie să fie dedicat reducerii decalajelor existente față de celelalte state membre ale Uniunii Europene și descătușării potențialului creativ al poporului român.

Într-o lume aflată într-o continuă și rapidă transformare, marcată de schimbări adesea impredictibile, devine cu atât mai relevantă educația academică de înalt nivel.

În acest sens, importanța universităților, a profesorilor și cercetătorilor crește exponențial pentru că, în primul rând, aici se pot dezvolta acele competențe versatile care să răspundă în mod adecvat cerințelor de mâine.

Mă aștept, astfel, ca universitățile, iar Iașiul nu poate face excepție, să fie creative, adaptabile, active și să își asume misiunea de a educa studenții, astfel încât aceștia să devină artizanii schimbării României în bine.  

Avem mult de muncă, pe nenumărate fronturi, dar sunt convins că voi, dragi studenți, care reprezentați generațiile formate astăzi în universitățile românești, veți juca un rol crucial în desăvârșirea unei viziuni naționale potrivite României Centenare.

Totodată, vă încurajez pe toți, deopotrivă cadre didactice, cercetători și studenți, să priviți Universitatea ca pe un spațiu al dialogului și al confruntărilor constructive de idei, un mediu deschis diversității, în care principii precum toleranța și respectul față de valorile celuilalt sunt de la sine înțelese și respectate ca atare.

Vă doresc, de asemenea, succes în tot ceea ce vă propuneți și un nou an academic cât mai bogat în realizări!

În încheiere, aș dori să felicit mediul universitar din Iași pentru unitatea de care dă dovadă în acest an aniversar, cu o semnificație deosebită pentru România!

Acesta este exemplul pe care cred că întreaga societate îl așteaptă. Felicitări și la mulți ani de excelență de acum înainte!Deschiderea anului școlar este întotdeauna plină de emoție, dar astăzi, aici, parcă trăim și mai intens acest moment. Înțeleg că avem, alături de comunitatea școlară a Colegiului Național «Horea, Cloșca și Crișan», și pe doamna directoare a Colegiului Tehnic «Apulum», împreună cu un grup de elevi ai acestuia. Mă bucur că sunteți toți uniți la acest început de an școlar cu mare încărcătură simbolică.

În anul aniversar al Centenarului, la Alba Iulia, un loc-simbol al Marii Uniri de la 1918, nici nu se putea găsi un prilej mai potrivit de a marca împreună o nouă etapă din viața tinerilor noștri. Aici, unde în urmă cu 100 de ani a luat naștere o nouă Românie, noi încurajăm noile generații pe drumul educației, singurul care poate asigura un viitor prosper țării noastre.

Mă bucur, așadar, să fiu astăzi alături de elevii și profesorii Colegiului Național «Horea, Cloșca și Crișan», o instituție în care învățământul românesc a început încă din februarie 1919, la doar două luni după proclamarea Unirii, ca dovadă a importanței acordate educației. Colegiul și-a menținut de-a lungul timpului prestanța și continuă să reprezinte și astăzi un reper de excelență. Vă propun ca, pentru o clipă, să ne imaginăm cum arăta în urmă cu un secol România, când realitățile politice se schimbau radical peste noapte. Trebuiau organizate rapid administrația, aprovizionarea, comerțul, transporturile, siguranța publică și colectarea impozitelor.

Cu toate acestea, autoritățile nou formate au făcut din educația publică în limba română o prioritate, pentru că guvernanții acelor vremuri înțelegeau ceea ce ar trebui să conștientizăm cu toții: faptul că educația reprezintă temelia unei națiuni puternice, moderne și unite.

În 2007, a avut loc un alt fel de Unire, o revenire în sânul familiei europene, moment extrem de important din punct de vedere economic, politic și social. România a devenit parte a unei Europe fără frontiere, a unei comunități de state cu economii puternice și instituții funcționale și eficiente.

Dacă, după Marea Unire, autoritățile și oamenii de cultură s-au mobilizat pentru a organiza un sistem educațional adecvat noii țări, ultimii ani nu au beneficiat de același nivel de consens sau de efort.

Reformele au stat mai degrabă sub deviza «un pas înainte și doi înapoi». Acest lucru este total neproductiv, având în vedere că schimbările demografice, tehnologice și competiția economică globală ne obligă să fim inovatori și să ne adaptăm în permanență, inclusiv prin asigurarea unui proces educațional de calitate.

Întoarcerea la metode pedagogice practicate în trecut, oricât le-ar trezi unora un vag sentiment de liniște și nostalgie, nu este o soluție pentru o educație modernă. Avem și o meteahnă – numită reformita – care  se manifestă foarte evident în domeniul educației. Nu putem obține, însă, rezultate bune atât timp cât legile sunt în continuare modificate mai des decât pot directorii, dascălii și părinții să se pună la curent.

Atunci când lucrurile nu merg bine, soluția este să încerci să le schimbi, învățând din greșelile trecutului. Anticipând provocările cu care ne confruntăm, am lansat în urmă cu mai bine de doi ani «România Educată», un demers menit să identifice o viziune pe termen lung pentru învățământul românesc.

Aflat pe ultima sută de metri, proiectul este rodul a peste doi ani de consultări, discuții, dezbateri și muncă asiduă în cadrul unor grupuri de lucru care au adunat laolaltă reprezentanți ai elevilor, studenților, cadrelor didactice, părinților, școlilor, universităților, societății civile și ai administrației.

Mi-am dorit ca proiectul să nu apară «peste noapte», ci să aibă la dispoziție timpul necesar pentru a implica real și semnificativ toți acești actori, să fie angrenat în realitatea lor cotidiană și corelat cu așteptările lor.

Văd «România Educată» ca parte a unui proiect coerent de țară, care va transforma România centenară într-un stat modern și puternic, cu instituții solide, în care cetățenii pot avea încredere deplină.

Pentru a produce această transformare, mai avem nevoie însă de o parte esențială a spiritului Marii Uniri: de patriotism. Nu de un patriotism manifestat prin dragostea strict declarativă față de țară, ci de unul interiorizat, pe care îl trăim în viața de zi cu zi.

A fi patriot înseamnă și a învăța de dragul cunoașterii și al împlinirii personale, și nu pentru diplomă, a lupta pentru instituții transparente și democratice, a respecta mediul înconjurător, a îndrăzni să ne punem în practică ideile antreprenoriale.

Înseamnă să votăm, să facem voluntariat și, da, să luptăm pentru o viață mai bună pentru români, oriunde ne-am afla. Școala este unul dintre locurile în care acest patriotism se poate manifesta în cel mai elocvent mod posibil: aici se nasc ideile și se formează competențele care vor ajuta generațiile de mâine să transforme România centenară într-o țară pe deplin demnă de trecutul său.

Debutul anului școlar aduce pentru fiecare dintre dumneavoastră o provocare aparte.

A fi dascăl înseamnă a avea o responsabilitate uriașă pentru viitor, chiar dacă autoritățile statului nu apreciază încă la adevărata sa valoare această profesie fundamentală pentru dezvoltarea societății noastre.

Părinții își pun încrederea în dumneavoastră pentru a le forma copiii, iar tinerii cărora le călăuziți pașii vă consideră repere în trecerea lor spre maturitate.

Nu uitați nicio clipă că, dincolo de setea de cunoaștere pe care aveți menirea să le-o insuflați, rămâneți pentru elevii dumneavoastră veritabile modele de viață și de comportament.

Reîntoarcerea pe băncile școlii este un moment special, încărcat de o emoție deosebită. Pe de o parte, simțiți firescul regret după lunile frumoase de vacanță care tocmai s-au încheiat, dar, în același timp, și curiozitatea pentru noile experiențe care vă așteaptă.

Școala reprezintă singura cale de a vă transforma pasiunile în competențe reale, de a vă pregăti pentru viața de adult, dar și de a lega prietenii care pot dura o viață întreagă. Profitați de ocazia de a vă dezvolta pe toate planurile și pregătiți-vă pentru a prelua ștafeta de la generațiile anterioare!

Și, cu atât mai mult în acest an special, dați-vă șansa să cunoașteți România autentică, cu bune și rele, o Românie a sufletului vostru, în care să puteți construi și pe care să o puteți prețui întreaga viață. Căci țara aceasta este moștenirea voastră, iar viitorul ei sunteți voi!

Îmi face mare plăcere ca după un timp menționat adineaori de Ludovic, să vă revăd în această formațiune. Mulțumesc! Este această Adunare, evident, un Consiliu politic. Sper ca astăzi să luați decizii bune. Nu voi asista la luarea acestor decizii astăzi, însă, la invitația președintelui partidului, am decis să particip și să vă spun totuși în introducere câteva cuvinte. Dați-mi voie să încep cu o radiografie, aș numi-o, a situației generale din România. Pot să spun de la început că situația este proastă. Nu îmi face nicio plăcere să spun așa ceva fiindcă sunt Președintele României și mi-aș dori tare mult să mă adresez unei adunări și să spun «Dragii mei, României îi este bine», dar poate, cu ajutorul vostru, ajungem și acolo!

În decembrie 2016 am avut alegeri parlamentare. A câștigat, după cum știm, PSD, cu promisiuni mari. Au promis românilor că va curge lapte și miere, că vor face economia să meargă, că vor crește salariile și pensiile, că toți vor avea locuri de muncă și, în general, va fi atât de bine cum nu s-a văzut vreodată. Dar, ghinion, nu s-a întâmplat așa. Au început să lucreze la cu totul altceva. Au început, și cred că pentru politicieni nu a fost o surpriză, au început să demonteze justiția românească! Asta a fost prioritatea reală a PSD. Au urmat nenumărate faze în care au încercat să aducă justiția sub controlul politic al PSD și încearcă și acum, au încercat să inhibe lupta anticorupție, dar ea va continua. Și-au dat seama că lumea așteaptă totuși altceva și au pus în operă o păcăleală, prin care le-au explicat oamenilor că le cresc salariile și pensiile, dar ele nu au crescut. Și acolo unde, totuși, suma pe fluturașul de salariu a fost puțin mai mare, bucuria a fost de foarte scurtă durată fiindcă, din urmă, printr-o politică economică proastă, prin gestionarea proastă a finanțelor țării, PSD a reușit să aducă la viață inflația, au început să crească dobânzile și acea mică creștere de care, inițial, s-au bucurat unii, a dispărut. Ce a rămas? O țară, care este din ce în ce mai dezamăgită, o țară care așteaptă soluții.

Toate sondajele din ultimele luni arată că 80%, atenție, 80% dintre români cred că țara merge într-o direcție greșită. Este acesta un semnal extrem de puternic? Este un rezultat catastrofal și asta în condițiile în care PSD a preluat o țară cu o economie în creștere, cu o economie în puternică creștere, au preluat o Românie care a fost extraordinar de bine situată în cadrul structurilor euro-atlantice, o țară care, în fine, începuse să fie nu doar văzută, ci și respectată, cu o abordare pro-europeană, cu o abordare pro-atlantică. Și ce s-a întâmplat? Cum a dispărut acest sentiment bun? Cum a dispărut optimismul? Cum a revenit pesimismul între oamenii de afaceri, între investitori, între partenerii internaționali, între noi? Explicația, dragii mei, este cât se poate de simplă. Un politician pe nume Dragnea, împreună cu câțiva acoliți, au pus mâna pe puterea în PSD, în Guvern și în Parlament și, de atunci, încearcă să folosească această putere în interes propriu și personal, pentru a scăpa de justiție. Nu-i preocupă nici țara, nici economia, nici românii, ce să mai vorbim despre imaginea României în Europa și în lume? Îi preocupă pur și simplu să scape de dosare. Așa ceva, dragii mei, nu am avut încă în România. Așa ceva nu este posibil într-o țară europeană, într-o țară democratică. Și nu numai atât, au început acțiuni de neimaginat, persoane care îndrăznesc, atenție, să-și expună public opinia anti-PSD sunt luați în plină zi de poliție. Așa ceva nu s-a mai întâmplat în România din anii întunecați ai comunismului.

Acolo am ajuns? Să ne întoarcem de unde am plecat? Acolo am ajuns, să dăm cu piciorul la ce au construit generații de români? Acolo am ajuns, să dăm cu piciorul la bunăstarea românilor, la imaginea țării, la însăși esența, coeziunea, între români? Eu vă spun că nu! Există soluții! Voi sunteți cea mai importantă parte a acestei soluții! Și vă spun: Partidul Național Liberal este un partid puternic, are soluții și nu este singur! Nu sunteți singuri! Aveți lângă voi milioane de români. Aveți lângă voi alte partide în opoziție, bine intenționate. Aveți alături societatea civilă. Și vă spun: toamna acestui an și anul viitor trebuie să reprezinte revenirea la normalitate în România!

Nu putem să stăm cu mâinile în sân și să vedem cum tot ce este bun, tot ce a fost construit în România este destructurat, doar pentru a scăpa o mică gașcă politică, care a pus mâna pe putere, de dosare penale. Așa ceva nu se poate! Am ajuns să avem un guvern irațional. Ieri am avut o discuție care m-a făcut să cred că avem chiar un guvern ireal. Dacă n-ar fi trist, ar fi de râs. Dar e trist. După ce doamna Prim-ministru a publicat – vă povestesc doar ultima fază, pentru că sunt nenumărate, este un șir nesfârșit – deci, doamna Prim-ministru a publicat în Monitorul Oficial o decizie prin care domnia sa instaura un premier interimar. Surpriză, am crezut că este atributul meu! Și am contestat la Curtea Constituțională acest demers. Este un conflict constituțional, de natură juridică. După ce am înaintat la Curtea Constituțională acest demers, doamna Prim-ministru m-a sunat, să îmi spună că pleacă în concediu și că toate sunt bune. Asta, după ce, în paranteză, publicase acel draft de rectificare bugetară, care este o catastrofă. Dar nu despre asta am vorbit prioritar. I-am atras atenția că nu e bine totuși ce a făcut și că acea decizie este temei de conflict constituțional. Și știți ce mi-a spus? Nu a știut că se publicase! Mai ireal decât așa, mă scuzați, nu cred că se poate!

Acest stil de conducere irațională, ireală, nu poate să continue! Este nevoie de o alternativă. Este nevoie de o alternativă rațională. Trebuie să faceți tot ce se poate pentru a reinstaura raționalitatea și normalitatea în România! Pentru asta, însă, chiar dacă nu sunteți singuri în Parlament, nu sunteți singuri în societate, e nevoie ca PNL să fie un partid unit, puternic, solid, și puteți!

Fiți hotărâți, construiți-vă un program politic solid, serios. Fiți uniți, fiți puternici și mergeți și spuneți oamenilor ce vreți cu România! Mergeți între oameni! Spuneți-le că aveți soluții pentru economia românească. Spuneți oamenilor că aveți soluții pentru finanțele publice din România. Spuneți oamenilor că știți cum se face o adevărată reformă administrativă. Spuneți oamenilor că pentru voi contează tinerii. Spuneți oamenilor că pentru voi contează românii din Diaspora. Spuneți oamenilor că pentru voi justiția contează. Oamenii trebuie să creadă că justiția nu este doar eficientă, justiția este dreaptă. Și pentru asta să luptați!

Spuneți oamenilor că știți cum trebuie guvernată țara. Și cel mai important lucru, spuneți oamenilor simpli, mergeți între oameni, mergeți tot timpul între oameni și le spuneți. Nu așteptați o campanie electorală! Prea des aud – «știți, avem un blocaj media, nu ajungem să comunicăm». Nu există așa ceva! Oamenii sunt afară, vă așteaptă!

Explicați oamenilor cum veți transforma această situație irațională, ireală, în normalitate. Spuneți oamenilor cum se poate construi o conducere, o guvernare normală, rațională. Avem nevoie în România de un guvern al raționalității naționale! Explicați oamenilor de ce așa nu se poate. Explicați-le că aveți soluții pentru a înlocui o conducere incompetentă și toxică cu o conducere pentru oameni, pentru România!

Eu mă lupt, de la început, pentru o Românie puternică, pentru o Românie democratică, pentru o Românie europeană, pentru o Românie prosperă! Noi am declarat împreună aceste lucruri în 2014. Eu mă lupt pentru a îngrădi efectele nefaste ale acestei guvernări pesediste. Eu mă lupt cu abuzurile PSD, lupt împotriva abuzurilor PSD. Vă invit să faceți la fel! Și acum la final, dragii mei, a mai rămas un singur lucru de lămurit. Eu mă implic, mă lupt, pentru o Românie puternică, pentru o Românie europeană, pentru o Românie prosperă. Și vă întreb: sunteți alături de mine în această luptă? Sunteți alături de mine în această luptă? Fiți puternici!

Găzduirea la Cluj-Napoca a Olimpiadei Internaționale de Matematică este cu atât mai importantă cu cât România a organizat, în 1959, prima ediție a competiției.

Atunci au participat doar șapte țări. Astăzi, cu peste 100 de state participante, acest eveniment este o întrecere în inteligență și creativitate, devenind un for care permite tinerilor talentați din întreaga lume să demonstreze de ce este capabilă mintea umană atunci când este pusă la încercare.

Lucian Blaga, un renumit filosof și poet român, spunea că «Matematicianul este îmblânzitorul ce a domesticit infinitul». În zilele următoare, sunt convins că veți demonstra această afirmație, împingând încă o dată limitele voastre și ale umanității în acest domeniu.

Matematica stă la baza tuturor științelor, a inovației și a dezvoltării gândirii analitice. Voi aveți un dar pe care l-ați cultivat prin multă muncă și, drept urmare, veți face parte din elitele intelectuale ale țărilor voastre și ale lumii în general. Sunt convins că pasiunea pentru matematică a fost evidentă pentru mulți dintre voi de când erați copii.

Cred că matematica și materiile din categoria Știință, Tehnologie, Inginerie și Matematică sunt esențiale în construcția curriculară încă din timpul educației timpurii, dacă ne dorim să avem în viitor veritabile societăți ale cunoașterii.

Din nefericire, nu toți copiii au oportunitatea de a accesa o educație de calitate. Este important să lucrăm activ pentru a îmbunătăți calitatea predării matematicii pentru cât mai mulți copii din întreaga lume.

Oferindu-le șansa de a învăța, putem transforma vieți, economii și societăți.

Cu cât avem sisteme de educație mai eficiente și mai adecvate noilor generații și societăților în care ne dorim să trăim, cu atât mai mult contribuim la pacea și la dezvoltarea tuturor țărilor de pe mapamond.

Pentru România este o onoare ca la aniversarea Centenarului Marii Uniri să aibă oportunitatea de a demonstra întregii lumi atașamentul și deschiderea către cunoaștere, știință și cooperare internațională.

Cel mai bun mod de a celebra marile reușite ale trecutului este construirea unui viitor solid pentru tinerele generații. Nu există o cale mai potrivită de a face acest lucru decât investiția în educație, cooperare transfrontalieră și dezvoltare durabilă.

Sperăm ca România să devină o destinație atractivă pentru cercetarea în domeniul matematicii și al științelor care o folosesc. Și, de ce nu, să vă vedem, pe o parte dintre voi, studenți în România sau implicați în proiecte de cercetare în cooperare cu parteneri din România.

Vă încurajez să folosiți această olimpiadă ca pe o oportunitate de a lega noi prietenii, de a experimenta noi culturi și de a vă imagina cariere de succes.

Sper că fiecare dintre voi își va folosi întregul potențial pentru a contribui la consolidarea unui viitor mai bun și mai drept pentru generația voastră și cele următoare.

Vă doresc mult succes la această Olimpiadă Internațională de Matematică și vă doresc o ședere frumoasă în România, aici, la Cluj-Napoca!

Îmi face o deosebită plăcere să mă aflu din nou în inima Bavariei, alături de dumneavoastră, pentru un moment foarte special. Astăzi am plăcutul prilej de a onora activitatea desfășurată de doamna Barbara Stamm, Președinte al Parlamentului landului Bavaria.

Distinsă doamnă Barbara Stamm, atașamentului dumneavoastră față de România îi stau mărturie cele peste 100 de vizite pe care le-ați efectuat în țara noastră și numeroasele acțiuni și proiecte umanitare promovate în toate colțurile României, în special în județele Bihor, Botoșani, Iași, Ilfov, Neamț, Timiș și Tulcea.

Toate aceste proiecte au avut ca beneficiari mai ales copii, femei și tineri aflați în nevoie de asistență. Chiar dumneavoastră personal ați declarat, în anul 2000, că «v-ați pierdut inima în România». În 1990, când ați venit pentru prima oară în contact cu realitățile sociale deloc îmbucurătoare din România, ați ales să nu fiți indiferentă.

Din contră, v-ați implicat tot mai activ, atât prin dialogul foarte constructiv pe care l-ați avut constant la toate nivelurile politice și ale administrației centrale și locale, precum și prin proiectele derulate de Asociaţia «Bayerische Kinderhilfe Rumänien e.V», fondată la inițiativa dumneavoastră în 1991.

Totodată, v-ați distins ca un partener pe termen lung al României din poziția de Împuternicit al Guvernului bavarez pentru relaţia cu țara noastră, ca şi în calitate de Preşedinte al Fundaţiei România-Bavaria pentru Asistență Socială.

Meritele deosebite obținute în această activitate asiduă v-au fost recunoscute de autoritățile române încă din anul 2000, când vi s-a conferit Ordinul Național «Steaua României» în grad de Ofițer.

Doamna Barbara Stamm deține o solidă carieră politică, clădită cu eforturi proprii și susținute în cei aproape 50 de ani de când a decis să se implice în viața politică, devenind membră a Uniunii Creștin Sociale în 1969.

Fiind unul dintre cei mai populari politicieni bavarezi, doamna Stamm și-a pus amprenta hotărâtor asupra politicii de la nivelul landului, fiind supranumită «mama Landtag-ului bavarez».

Ceremonia de astăzi este cu atât mai relevantă cu cât se desfășoară în contextul unei triple aniversări: Centenarul României moderne, Centenarul republicii bavareze și Bicentenarul statului constituțional bavarez, de la adoptarea Constituției bavareze în 1818, ceea ce îmi oferă prilejul să amintesc că doamna Barbara Stamm este prima femeie Președinte din istoria de 200 de ani a Parlamentului Bavariei.

Activitatea politică impresionantă a doamnei Stamm s-a împletit constant și armonios cu cea socială, înfăptuind însăși esența activității politice, aceea de a fi în slujba cetățeanului și mai ales alături de cei vulnerabili.

Dăruirea cu care s-a dedicat acțiunilor sociale în Germania și peste hotare, perseverența, alături de consecvența cu care a respectat și promovat principiile și valorile creștin-sociale în acțiunile întreprinse în numeroasele calități oficiale deținute, o califică fără îndoială drept sursă de inspirație pentru tinerele generații de politicieni și nu numai.

Stimată doamnă Barbara Stamm,

În semn de înaltă recunoaștere și apreciere pentru prietenia constantă arătată României și pentru contribuția deosebită avută la dezvoltarea relațiilor româno-germane, pe multiple planuri, permiteți-mi să vă confer Ordinul Național «Steaua României» în grad de Comandor, precum și să vă urez mult succes în tot ceea ce veți întreprinde în continuare!

Întotdeauna este o mare plăcere pentru mine să adresez câteva gânduri tinerei generații. 

Cred cu tărie că voi, studenții, sunteți adevărata speranță pentru un viitor corect si prosper, într-o Europă care se confruntă cu multiple provocări. Acesta este motivul pentru care aș dori să insist asupra a două elemente: primul, viziunea unui viitor al Europei bazat pe coeziune, solidaritate și valori, și al doilea, realitatea că Dunărea este una dintre cele mai vechi căi navigabile europene și ar trebui valorificată ca atare la capacitate maximă.  

Întâi de toate, sunt ferm convins că valorile reprezintă baza pentru arhitectura europeană. 

Sunt conștient că valorile pot fi supuse astăzi la numeroase provocări. De aceea perspectiva tinerei generații într-o Europă bazată pe valori este crucială pentru viitorul pe care îl construim împreună. 

Totuși, ceea ce este important în contextul actual este cum să folosim și cum să implementăm aceste valori. Convingerea mea este că ele ar trebui să fie un ghid pentru conduita fiecăruia dintre noi, un ghid autentic pentru toți cetățenii. 

Cred cu tărie în democrație și în statul de drept. Este foarte important, pentru fiecare dintre noi, să înțelegem că statul de drept nu este o simplă formalitate, ci este o stare de spirit. El constă în justiția bazată pe recunoașterea și deplina acceptare a valorii supreme a drepturilor omului, a instituțiilor puternice și a toleranței zero față de corupție.  

Viziunea unei Europe bazată pe valori nu poate fi separată de anumite obiective concrete pe care le urmărim.

Ne dorim să obținem o Uniune mai puternică, unde decalajele în ceea ce privește dezvoltarea economică în diferite zone sau în diferite state membre să se reducă constant. Ne dorim, de asemenea, o Uniune mai coerentă, în care provocările specifice și nevoile tuturor statelor membre sunt luate în considerare și tratate corespunzător, în beneficiul întregii Uniuni. 

Astăzi, Europa se află la răscruce, confruntându-se cu crize interne și externe de o intensitate și complexitate fără precedent. 

Istoria construcției UE ne-a arătat în mod repetat că forța noastră stă în unitate, solidaritate, coeziune și într-o viziune a viitorului ambițioasă și inovatoare. Aceste principii și valori călăuzitoare stau la baza proiectului european. România crede că ele trebuie să rămână baza dezvoltării sale viitoare, în beneficiul nostru comun.  

Uniunea Europeană rămâne un proiect indispensabil pentru noi toți. 

După cum probabil știți, am început la nivelul Uniunii Europene un proces de reflecție asupra viitorului Uniunii Europene. Acest proces este în derulare și ar trebui să conducă spre decizii ale liderilor europeni care se vor reuni la Summitul european extraordinar de la Sibiu, România, anul viitor, pe 9 mai, o dată simbolică pentru construcția europeană. Discuțiile din cadrul Summitului ne vor ajuta să punem bazele următoarei Agende Strategice a Uniunii Europene 2019-2024.

M-am întâlnit astăzi, la Ruse, cu omologii mei din Bulgaria și Austria și am discutat despre nevoia de a conlucra pentru a asigura continuitatea actualei președinții bulgare a Consiliului Uniunii Europene cu cele care urmează, a Austriei și a României, pentru a promova un puternic mesaj de susținere pentru o Uniune bazată pe unitate, convergență, solidaritate, tratament egal al statelor membre.  O astfel de declarație ar trebui susținută la Sibiu, anul viitor.

Într-o Europă care are nevoie să se concentreze mai mult pe convergența socială și economică, pe interconectivitate și pe reducerea decalajelor teritoriale între statele membre, au fost inițiate strategiilor macroregionale ale Uniunii Europene și ar trebui să fie promovate în continuare drept cadre de cooperare integrate, contribuind la dezvoltarea socială și economică în cadrul UE și crescând convergența cu țările vecine. 

România se implică deja activ într-una dintre cele mai importante macro-strategii ale UE, Strategia Europeană pentru Regiunea Dunării.  

Istoria ne arată că Dunărea a fost întotdeauna considerată o cale de comunicare și de comerț, iar asigurarea accesului la navigație și comerț a fost, în același timp, un obiectiv constant al liderilor europeni. 

Comerțul a reprezentat întotdeauna un catalizator al dezvoltării: de aceea, de exemplu, una dintre primele linii de cale ferată din România și Bulgaria a dus la Giurgiu și la Ruse – în special pentru a asigura accesul deplin la Dunăre. 

De asemenea, Dunărea ne oferă exemplul unuia din cele mai vechi tratate internaționale, Comisia Europeană a Dunării fiind fondată încă din 1856.

Astăzi convingerea mea fermă este că țările noastre trebuie să se folosească de întregul potențial al Dunării și al Regiunii Dunării ca rută de comerț, pentru a crește conectivitatea între mediile de afaceri și între popoarele din toată Europa. Este o piesă esențială în construcția coeziunii europene: în termeni concreți, numărul mediu de vase de pe Dunăre ar trebui să fie comparabil cu cel de pe Rin sau de pe Meuse; liniile corespunzătoare de cale ferată și infrastructura drumurilor ar trebui să fie comparabile. Sunt departe de acest obiectiv și mai avem mult de lucru.

Acesta este țelul concret în ceea ce privește convergența. Astfel, crearea condițiilor de navigație, a infrastructurii portuare și a facilităților conexe va crește potențialul pentru schimbul de bunuri între Marea Neagră și Europa Centrală și Occidentală. 

În același timp, Dunărea reprezintă o cale de navigație nu numai pentru promovarea comerțului, dar și pentru a crea legături interumane, pentru promovarea culturii, și, poate cel mai important, pentru susținerea valorilor.   

 Transparența decizională, buna credință în implementarea politicilor publice, întărirea sistemului judiciar, toate acestea sunt piese în construirea unui cadru instituțional esențial nu numai pentru garantarea valorilor europene, dar și pentru asigurarea dezvoltării economice, încrederea investitorilor, și, bineînțeles, bunăstarea cetățenilor noștri.  

Cred că este loc pentru revizuirea acestei Strategii. Ar trebui să devină mai vizibilă pentru cetățeni. 

Ar trebui să se axeze pe proiecte concrete care creează plus valoare europeană. În contextul dorinței de a reîmprospăta modul în care se cheltuiesc banii europeni, în cadrul obiectivului de a obține coeziune europeană, Strategia Dunării ar putea primi un nou impuls în cadrul următorului Cadru Financiar Multianual.   

O cooperare regională eficientă rămâne o cale importantă pentru promovarea stabilității, mobilității, creșterii economice și interconectivității. Acesta este convingerea și angajamentul României pe termen lung. 

Depinde de noi să susținem valorile și să construim un cadru instituțional puternic, atât în țările noastre, cât și în regiunea noastră. 

De aceea, voi, tânăra generație, aveți probabil cea mai importantă și mai dificilă sarcină, nu neapărat de a produce schimbare, cât de a promova principiile corecte de bună guvernare: interesul public, statul de drept, transparența și implicarea civilă. 

De asemenea, permiteți-mi să subliniez cât de important este pentru Europa – și, bineînțeles, pentru țările noastre – să investim nu doar în „proiecte grele”, cum ar fi infrastructura, dar și în tânăra generație. Trebuie să se investească în acele practici și concepte educaționale care să permită școlilor și universităților să genereze nu doar cunoaștere, dar și abilități și competențe pentru viața reală, într-o lume din ce în ce mai complexă.

În primul rând, dați-mi voie să vă spun că îmi face plăcere să mă aflu în acest mediu. Îmi place să merg la universități și să vorbesc cu studenții, și, în acest sens, sunt impresionat de această universitate, domnule Rector, de rezultate, de studenți.

Multe întrebări adresate. Aș vrea să ating câteva subiecte. Dați-mi voie să încep cu ultima parte - problema demografică a universităților. Acest subiect este vital pentru societățile noastre și, în opinia mea, soluția constă în educație. Nu există o cale cunoscută pentru a inversa evoluția demografică. În orice caz, oamenii consideră că, dacă adoptă o politică socială, aceasta va schimba demografia în următorii ani. Nu o va face. Acest trend se inversează în decenii. În opinia mea, trebuie să fim atenți cu generația tânără pentru că problema demografică constă în faptul că, la un anumit moment, mai puțini oameni tineri vor trebui să susțină mai multe persoane de vârsta a treia. Acest lucru este posibil doar dacă tinerii câștigă mulți bani. În ziua de astăzi, ca să câștigi mulți bani, ai nevoie de o bună instruire. Educația nu este o soluție doar pentru societate, de aducere plusvaloare, ci și o soluție pentru problema demografică. De aceea, consider că tânăra generație reprezintă viitorul nostru. Aceasta nu este o declarație politică, este o declarație fundamentală pentru toate societățile noastre, cel puțin pentru cele reprezentate aici.

A fost un răspuns concret despre Balcanii de Vest. Nu vreau să intru în amănunte pe această temă, dar convingerea mea este că Balcanii de Vest trebuie să devină parte a Uniunii Europene. În mod evident, acest lucru nu se va întâmpla anul acesta, sau peste doi ani, sau în viitorul apropiat. Apartenența la Uniunea Europeană nu este un dar, este un parteneriat. Suntem cu toții parteneri egali. În primul rând, există chestiuni care trebuie rezolvate în statele care doresc să devină membre, după care, bineînțeles, putem să discutăm despre procesul de aderare. Ca principiu de bază, consider că Balcanii de Vest trebuie să fie parte a Uniunii Europene și aceasta este o convingere împărtășită de majoritatea liderilor europeni. Așadar, acest lucru nu este o problemă. În mod surprinzător, în statele din Balcanii de Vest există o dorință în acest sens, deci problema nu este aici. Problema constă în cum putem să facem sistemul suficient de compatibil, încât parteneriatul să rămână un parteneriat și nu o problemă. Personal, eu sunt destul de optimist. Chiar dacă unele persoane cred că va dura mult timp, și poate va mai dura, acest lucru se va întâmpla, atâta timp cât există această dorință din partea ambelor părți.

Pentru noi, românii, 2018 este un moment de mare însemnătate, în care celebrăm trecutul şi vorbim despre viitor, despre viziune, despre cum va arăta România peste 100 de ani.

Tocmai de aceea, Centenarul Marii Uniri reprezintă cel mai potrivit prilej pentru a acorda Ordinul «Meritul Sanitar» spitalelor care împlinesc un număr semnificativ de ani de la înființare, ani în care s-au remarcat prin rezultatele obținute în perfecționarea actului medical. Mă bucur că această recunoaștere are loc în perioada în care marcăm și Ziua Mondială a Sănătății.

Când evocăm trecutul, ne gândim la medici de excepţie, care au făcut cunoscut numele țării noastre peste hotare, la promotori ai unor specialități medicale precum urologia sau chirurgia plastică şi reconstructivă, la spitale care le poartă numele în semn de profundă considerație şi recunoaștere a meritelor lor.

Ne referim, totodată, la spitale care, în pofida greutăților cu care se confruntă sistemul de sănătate din România, au reușit de-a lungul deceniilor de existență și reușesc și în continuare, prin devotamentul şi efortul cadrelor medicale şi echipelor de management, să ofere servicii de calitate tuturor românilor.

Când vorbim despre viitor, vorbim despre tineri medici, cărora le revine datoria de a duce mai departe numele predecesorilor lor și reputația spitalelor în care s-au format, dar şi despre proiectele şi obiectivele pe care ni le-am asumat în plan extern.

Viitorul înseamnă acces universal la actul medical și un nou concept bazat pe prevenție, medicină personalizată, inovare și sustenabilitate.

Pentru atingerea acestor obiective, este nevoie rapid de măsuri concrete pentru a rezolva problemele cronice ale sistemului sanitar românesc.

În același timp, modelele de bune practici trebuie recunoscute și valorificate. Cu medici de excepţie, cu echipe de management animate de determinare și abnegație, precum cele din care faceți parte și dumneavoastră, vom avea spitale în care să pășim cu încredere!

Sunteți exemple de profesionalism, responsabilitate, dăruire şi efort continuu în slujba unei cauze nobile, aceea de a avea grijă de sănătatea noastră, a tuturor.

Am certitudinea că veți contribui la acea schimbare a sistemului medical românesc pe care ne-o dorim cu toții!

Vă mulțumesc pentru invitația de a participa la prezentarea Raportului anual de activitate al Ministerului Public pentru anul 2017 și vă felicit pentru activitatea derulată cu succes în anul care s-a scurs.

Ministerul Public are un rol constituțional foarte bine definit. Procurorul este un reprezentant al intereselor generale ale societății şi un apărător atât al ordinii de drept, cât și al drepturilor și libertăților cetățenești.

Alăturarea acestor atribuții nu este întâmplătoare. În virtutea lor, procurorul se bucură de statutul de magistrat.

Imparțialitatea, integritatea și profesionalismul procurorului îl fac pe acesta responsabil de corecta şi completa instrumentare a dosarelor, cu deplina respectare a drepturilor civile ale tuturor celor implicați în procesul penal.

A devenit un obicei în România să se dezbată intens statutul procurorului. În aceste discuții se invocă frecvent articolul din Constituție care stabilește că activitatea procurorilor se desfășoară sub autoritatea ministrului justiției.

Vreau să fiu foarte clar aici: sintagma din Constituție este «sub autoritatea ministrului justiției», și în niciun caz «în subordinea ministrului justiției».

Se face în mod deliberat o confuzie între aceste două sensuri, tocmai pentru a se induce ideea unui control mult mai amplu asupra procurorilor decât cel prevăzut de Legea Fundamentală. Este doar o încercare de a slăbi independența procurorilor și de a legitima supunerea lor față de voința politicului, fapt inacceptabil.

Observăm în unele discursuri politice și mediatice o tot mai mare grijă față de soarta unor inculpați și condamnați penal, care sunt evident deranjați că sistemul judiciar își face treaba în ceea ce îi privește, tulburându-le liniștea și afectându-le bunăstarea.

Se încearcă în mod fals acreditarea ideii că procurorii sunt inamicii societății.

Dimpotrivă, procurorii sunt de aceeași parte a baricadei cu cei care vor aplicarea legii, iar de cealaltă parte se află câțiva indivizi certați cu legea, care au tot interesul să decredibilizeze justiția.

Să fim bine înțeleși: Constituția României nu face nicăieri vorbire despre dreptul la liniște al celor care încalcă legea. Legea Fundamentală prevede explicit că «nimeni nu este mai presus de lege», că «cetățenii sunt egali în fața legii și a autorităților publice, fără privilegii și fără discriminări».

Magistrații sunt cei chemați să se asigure că aceste dispoziții constituționale se aplică, astfel încât societatea românească să aibă certitudinea că democraţia se consolidează şi că viitorul său european nu este pus în pericol.

Tocmai de aceea este obligatorie existența unui cadru normativ clar şi predictibil, în care orice magistrat își desfășoară activitatea independent și eficient, fără să fie supus vreunei comenzi din partea unei majorități politice conjuncturale și vremelnice.

În mod evident, asigurarea unui proces corect, înfăptuirea unei justiții drepte, nevoia de locuri de detenție care să asigure condiții civilizate sunt de necontestat și țin de respectarea unor drepturi umane fundamentale.

Din păcate, acum nu se discută despre chestiuni de fond, care pot fi în mod cert îmbunătățite, ci se încearcă intimidarea celor care aplică legea.

În acest context, cu atât mai important este ca magistrații să nu uite niciun moment rolul esențial pe care îl au nu doar în înfăptuirea actului de justiție, ci și ca reper de responsabilitate și moralitate în societatea românească.

Dacă există erori, ele trebuie corectate cu celeritate. Dacă se fac greșeli, cei responsabili trebuie să fie trași la răspundere, iar acolo unde se constată abuzuri, sancțiunile trebuie aplicate urgent și cu severitate.

Cea mai bună apărare împotriva oricăror încercări de denigrare a unei profesii este asigurarea unui standard înalt de etică și profesionalism și rezolvarea eficientă a acelor probleme punctuale care sunt inevitabile în orice domeniu.

Orice raport de activitate ne invită să privim către viitor. Trebuie găsite şi implementate la nivelul Ministerului Public măsuri pentru eficientizarea instrumentării cauzelor, pentru reducerea numărului de dosare și pentru echilibrarea volumului de activitate al parchetelor. Toate acestea pot contribui la consolidarea progresului făcut până acum de Ministerul Public.

De asemenea, cred că România are nevoie să dezvolte politici publice și o legislație care să pună mai mult accent pe măsurile de prevenire a fenomenului infracțional și pe educarea cetățenilor, în special a tinerilor, cu privire la efectele negative ale încălcării legii penale.

Românii nu își doresc ca infractorii să facă legea și magistrații să fie subordonați politicului. Societatea a înțeles că o Românie modernă nu poate fi clădită pe nisipuri mișcătoare, iar unul dintre pilonii de bază ai democrației, mă refer, desigur, la o justiție independentă, trebuie să funcționeze în cel mai eficient mod cu putință.

Justiția este un serviciu public, iar cetățenii au așteptări mari în acest sens de la magistrați.

Vă doresc succes în activitatea dumneavoastră și vă asigur că voi rămâne un susținător ferm al unei justiții independente și funcționale, care garantează şi respectă drepturile și libertățile cetățenilor.

Doresc să mulțumesc domnului Președinte Juncker pentru invitația de a mă adresa astăzi Colegiului Comisarilor.

În contextul viitoarei Președinții a Consiliului Uniunii Europene pe care o va deține România în 2019, este esențial să discutăm despre proiectele comune pe care le avem de urmat și, de asemenea, să abordăm și alte subiecte de pe agenda europeană, care sunt de maximă importanță pentru România și pentru Comisie.

În această privință, doresc să vă mulțumesc pentru deschiderea de a continua dialogul și cooperarea cu Comisia Europeană în legătură cu toate subiectele de interes comun și să subliniez angajamentul autorităților române de a lucra împreună cu Comisia Europeană pentru a face față provocărilor actuale.

După cum știți, Președinția României a Consiliului Uniunii în primul semestru al anului 2019 va fi marcată de dosare complexe ale agendei europene, precum Brexit, negocierile dificile privind Cadrul Financiar Multianual post-2020 sau schimbările care se așteaptă la nivelul instituțiilor UE după alegerile pentru Parlamentul European. 

Suntem pe deplin hotărâți să avem un mandat eficient și să contribuim la obținerea unor rezultate pozitive pentru Europa, pentru cetățenii europeni, pregătind terenul pentru o agendă europeană post-2019 ambițioasă.

Suntem pregătiți să contribuim constructiv și la aprofundarea integrării în Uniunea Europeană, bazată pe unitate, coeziune și incluziune, întrucât suntem conștienți, la fel ca și dumneavoastră, de importanța de a lăsa o moștenire solidă după terminarea mandatului acestei Comisii.

România este un promotor hotărât și de încredere al consolidării proiectului european. Viziunea noastră este una puternic pro-europeană, în favoarea unei mai profunde integrări în Uniune.

Din această perspectivă, ca țară pro-europeană, fără partide eurosceptice, România are legitimitatea și dorința de a face parte, împreună cu alte state membre, din «nucleul dur» al Europei și de a participa la eforturile de consolidare a UE.

Ne dorim o Uniune mai puternică, mai aproape de cetățenii europeni, capabilă să le asigure securitatea și prosperitatea. Nu există alt răspuns, în viziunea noastră, la provocările cărora trebuie să le facem față împreună în Europa și pentru care este nevoie de voință comună și soluții comune.

Domnul Președinte Juncker a spus că «Europa trebuie să respire cu ambii plămâni». Ca să se întâmple acest lucru, este necesar ca statele membre și cetățenii lor să demonstreze solidaritate și voință comună - premise indispensabile pentru consolidarea proiectului european.

De aceea, în viziunea mea, cele mai importante obiective ar trebui să fie convergența și coeziunea. Istoria a dovedit că Europa a înaintat unită, alegând un drum care să permită progresul și care să nu lase pe nimeni în urmă.

Așadar, o Europă cu mai multe viteze nu oferă, în viziunea mea, cea mai bună alternativă pentru toți.

Mergând mai departe cu viteze diferite riscăm ca decalajele existente să se adâncească și, astfel, să încetinească progresul general și competitivitatea la nivelul întregii Europe. Eforturile noastre pentru o integrare mai profundă în Europa ar trebui întreprinse fără linii de divizare - est - vest, nord - sud, state membre vechi - state membre noi, cercuri concentrice exclusiviste sau procese de integrare cu viteze diferite, fără a exista posibilitatea de a-i ajunge din urmă pe cei cu viteză superioară.

Construirea unei Uniuni mai puternice, în egală măsură legitimă și de succes, nu se poate realiza doar de către și cu statele din Europa de Vest. Inițiativele de integrare trebuie să rămână deschise tuturor acelora care doresc și pot să se alăture, astfel încât experiența negativă a amânării intrării în Spațiul Schengen, de exemplu, să nu se mai repete.

În mod constant subliniem importanța unității, solidarității și a creșterii nivelului de convergență în Uniunea Europeană pentru a depăși provocările și a reduce diferențele economice și sociale între statele membre, pentru a asigura coeziunea și respectul pentru valorile noastre europene - egalitate, libertate, democrație, pluralism, stat de drept.

Vom rămâne puternic angajați în respectarea principiului statului de drept. Aceste principii și valori sunt elemente esențiale pentru asigurarea progresului și sustenabilității Uniunii, care în fiecare zi întăresc comunitatea noastră europeană.

Consecvenți Agendei Liderilor și Programului de Lucru al Comisiei Europene pentru 2018, așteptăm cu nerăbdare momentul în care vom găzdui Summitul European informal, în ziua de 9 mai 2019 la Sibiu, și vom contribui la identificarea soluțiilor potrivite pentru viitorul proiectului european, cât și la a duce mai departe munca noastră comună - prin Agenda Strategică 2019-2024.

Anul acesta este cu siguranță un an foarte special pentru România, care își sărbătorește Centenarul Marii Uniri din 1918. Este un punct de referință remarcabil în istoria noastră națională și în cea a continentului european, având în vedere că sărbătorim acest eveniment de seamă împreună cu alte state europene membre - Estonia, Letonia și Lituania.

Această aniversare are o importanță și o valoare semnificativă nu doar din perspectiva trecutului țării noastre, cât și pentru prezentul și viitorul său.

Marcând acest moment istoric, proiectul nostru național este să construim o țară mai puternică în interior și să îi asigurăm o traiectorie pozitivă de dezvoltare și modernizare la nivel național și european. 

Acest lucru nu va face din țara noastră doar o țară mai puternică și mai eficientă în depășirea provocărilor interne și externe, dar va asigura și un rol mai proeminent al României la nivel european, ca membru activ al Uniunii Europene.

De la aderarea noastră la 1 ianuarie 2007, țara noastră a adus numeroase contribuții la dezvoltarea politicilor și obiectivelor comune pe care le-au întreprins împreună Uniunea și statele membre. România va continua în acest sens și este gata să dezvolte mai departe strânsa cooperare pe care o avem cu Comisia Europeană.

Mă bucur că ne revedem. Este deja o tradiție prezența Președintelui la prima ședință a CSM din an, întâlnire care are, ca de obicei, două puncte extrem de importante – prezentarea raportului și alegerile pentru conducerea CSM pentru anul în curs.

Sigur, formal și constituțional, voi conduce această ședință, dar o să îmi permit să particip doar la prima parte, prezentarea raportului, și după aceea să vă las să alegeți în liniște, fără participarea mea, conducerea pentru anul 2018.

Fiind acum la început de an, dați-mi voie să fac câteva remarci foarte scurte, legate de, sigur, activitatea CSM, câteva remarci mai generale despre mersul justiției în România și, evident, și cred că toată lumea se așteaptă, o să fac câteva remarci foarte scurte despre legile justiției.

În primul rând, vreau să felicit întreg CSM, dar și conducerea, doamna Președinte Ghena, domnul Vicepreședinte Ban, pentru activitatea din anul 2017, un an foarte complicat nu numai pentru CSM, un an foarte complicat politic pentru România.

Nu știu dacă a mai fost un an în care CSM a avut așa o activitate intensă, complicată și cu impact puternic. În acest sens, doamnă Președinte, domnule Vicepreședinte, vă felicit pentru felul în care ați condus CSM pe parcursul anului 2017!

Când am devenit Președinte, am promis că voi încerca să introduc altfel de a face politică, cu mai puține artificii, cu mai puțin scandal și cu mai multe rezultate. Atunci, la început, mi-am imaginat că, după un timp rezonabil de scurt, anumite lucruri devin evidente, sau self-evidente, și nu mai trebuie spuse în fiecare an.

Dar, surpriză, anumite lucruri, chit că sunt scrise negru pe alb în Constituție, și toată lumea le cunoaște, nu sunt contestate, dar sunt departe de a fi self-evidente. Și în acest context, îmi face, recunosc, plăcere, să spun câteva lucruri care cred că sunt chiar de bază și simple.

În România, justiția este independentă și trebuie să rămână așa! Eu, Președintele României, o să fac orice îmi stă în puterea constituțională să vă ajut să garantați independența justiției! În acest demers și în acest deziderat, veți avea în mine un partener și un susținător constant pe care vă puteți baza.

Dumneavoastră, CSM, conform Constituției, garantați independența justiției în România. Sigur, această sintagmă, garantare, în contextul în care atribuțiile CSM sunt cele care sunt, este o sintagmă foarte puternică, câteodată mai puternică decât CSM. Dar, trebuie să spun un lucru clar și vreau să luați ca atare. Eu sunt foarte mulțumit de cum a știut CSM, și în 2017, dar și în anii dinainte, să acționeze și să se implice pentru a garanta independența justiției în România.

Eu cred, și am toată încrederea în dumneavoastră, că veți merge mai departe tot așa. Pentru România nu există altă cale.

Vedem cu toții perindându-se pe la diferite televiziuni și în fața camerelor diferiți politicieni de diferite coloraturi care ne spun lucruri surprinzătoare. Unii spun lucruri surprinzător de corecte, că justiția este independentă, trebuie întărită și trebuie să rămână așa. Alții, dimpotrivă. Nu am crezut acum trei ani că o să mai văd pe la televizor politicieni care, aparent foarte serios, spun că justiția nu trebuie să își facă de cap, că justiția nu e în altă Românie, și alte astfel de afirmații fundamental și constituțional deplasate.

Totuși, faptul că se fac astfel de afirmații în spațiul public trebuie să ne dea de gândit foarte serios. Înseamnă că, într-adevăr, există politicieni care cred că, așa cum este construită arhitectura statului, trebuie să vină cu propuneri de modificare, ceea ce, sigur, este dreptul fiecăruia și putem să discutăm în spațiul public despre arhitectura statului.

Dar despre un lucru nu putem să discutăm, despre independența justiției. Asta nu se poate discuta! Asta trebuie să rămână, trebuie să existe, face parte din valorile de bază, din nucleul dur al democrației pe care vrem să o construim în România. Face parte din valorile europene, din valorile Uniunii Europene din care facem parte. Face parte din arhitectura de bază a unui stat democratic din secolul XXI.

Foarte multe discuții s-au purtat în cursul anului 2017 despre ce fac judecătorii, mai mult poate s-a discutat despre ce fac procurorii. În general a apărut, așa, un entuziasm de a discuta în spațiul public ce se întâmplă în sistemul de justiție. Acum, având în vedere că avem câteva persoane condamnate penal, urmărite penal, judecate penal, chiar în conducerea statului, nu e de mirare.

Și am afirmat în repetate rânduri, și o să mai afirm, spre disperarea lor, că astfel de persoane nu au ce căuta în conducerea statului, exact din acest motiv, fiindcă dintr-un interes personal, evident, ei vor fi tot timpul tentați să pună sub semnul întrebării sistemul de justiție, justiția, judecătorii, procurorii, dăunând astfel grav statului, încrederii cetățeanului în stat și încrederii cetățeanului în justiție.

Sistemul electoral a fost așa construit că accesul acestor persoane a fost posibil. Nu putem să negăm, în condițiile acestor legi valabile accesul acestor persoane la funcții înalte în stat.

Personal, sunt convins că dacă ne-am apuca odată să rediscutăm Constituția, arhitectura statului, este obligatoriu să introducem principiul integrității chiar în Constituție, altfel s-ar putea ca situații de acest tip să apară și în alte cicluri electorale.

Nu vreau să întru în continuare într-o analiză a diferitelor entități constituante ale sistemului de justiție din România, vreau doar generic, și o să reiau mai detaliat la ședințele respective, vreau să spun generic că mi s-a părut că în 2017 s-a lucrat foarte serios, atât la Înalta Curte, cât și la Parchetul General, la diferitele secțiuni ale Parchetului, la DNA, la DIICOT, și acest lucru este îmbucurător.

Nu este, din păcate, de la sine înțeles ca, în condițiile în care în spațiul public sunt atâtea discuții despre sistemul de justiție, oamenii din sistem să-și facă treaba cu seriozitate, cu rezultate, și am ținut să subliniez acest lucru în această rundă în CSM.

Vă felicit pe toți și vă rog să transmiteți colegelor, colegilor dumneavoastră că s-a văzut cum s-a lucrat, că s-a lucrat foarte mult și s-a lucrat cu rezultate bune.

Una din preocupările cele mai importante nu numai ale Parlamentului, ci a întregului spațiu politic, și cred că și a societății civile, cea mai intensă preocupare s-a referit la legile justiției. Noi, cei din sală, știm cu toții că a fost nevoie de îmbunătățirea unor legi din domeniul justiției. Din motive destul de clare, au existat diferite hotărâri ale Curții Constituționale, au existat anumite disfuncționalități constatate chiar aici în cadrul CSM și știu că unele dintre propuneri au venit chiar aici, din CSM, și dacă s-ar fi procedat ca atare, atunci probabil ar fi existat ceva discuții în spațiul public, s-ar fi îmbunătățit legile justiției, și lucrurile ar fi mers mai departe, rezonabil. Nu a fost să fie așa.

Anul 2017 a început cu o acțiune reprobabilă a Guvernului de atunci, vă amintiți, încercarea de a promova ordonanțe care urmau să schimbe fundamental politica penală a statului român, fără o discuție, fără o dezbatere publică, fără o argumentație serioasă. La vremea respectivă chiar am făcut o vizită inopinată la Guvernul care a fost atunci.

Și românii s-au supărat. Au fost cele mai mari demonstrații publice pe care le-am avut după Revoluție. Nefericita Ordonanță 13 a fost hotărâtă în Guvern, pe urmă a fost retrasă, pe urmă au urmat nenumărate discuții, în fine, acel Guvern s-a dovedit a fi de scurtă folosință, și a fost schimbat iarăși foarte neuzual de propriul partid.

A urmat al doilea guvern, în primul an de după alegeri, deja un semn de oarecare, să zicem, neclaritate în cadrul coaliției de guvernare.

Dacă nici în primul an după alegeri nu știi ce guvern să pui, chiar se pune întrebarea dacă știi ce vrei cu această țară!

În fine, a urmat al doilea guvern, care este și acum în funcție. Au reapărut, s-au reaprins discuțiile în jurul modificărilor legilor justiției, a urmat o procedură pe care eu am considerat-o foarte netransparentă, s-au inițiat modificări în guvern, care pe urmă nu au fost în guvern, au fost duse cumva printr-o procedură nemaivăzută, într-o comisie specială a Parlamentului.

În fine, personal, nu am înțeles, și explicațiile care s-au dat în spațiul public, după părerea mea, au fost total nesatisfăcătoare, de ce nu s-a respectat o procedură clară pe care o cunoaște toată lumea. Cei din sală cu certitudine o cunosc, chiar din mai multe puncte de vedere, și guvernamentale, și constituționale. S-a ales o procedură nemaivăzută, netransparentă și s-au ignorat, pe față, toate avizele sistemului.

CSM, dumneavoastră, ați dat mai multe avize negative acestor modificări și cred că dumneavoastră sunteți cei care știți cel mai bine dacă modificarea este fezabilă, dacă este de dorit în această etapă în care se află sistemul și așa mai departe. Magistrații, atât judecătorii, cât și procurorii, s-au adunat în forurile lor și în masă au dat avize negative, au avertizat asupra acestor modificări.

Partenerii noștri din Uniunea Europeană, din Consiliul Europei, au atras atenția că trebuie mai multă dezbatere, trebuie mai multă transparență. Cu toate acestea, acea super comisie specială a mers mai departe într-o procedură parlamentară proaspăt inventată care, apropo, a fost contestată, dar Curtea Constituțională a considerat că se poate și așa. O procedură parlamentară pe care, în această formă, nu am mai avut-o niciodată, cu discuții lipsite total de transparență, cu pumnul în gura opoziției, ba chiar unii au vrut să voteze ca opoziția să nu mai aducă amendamente de acelea deranjante, cu lucrat noaptea, lucrat multe ore în ultimele zile ale sesiunii.

De ce s-or fi grăbit doamnele și domnii parlamentari să îngrașe porcul înainte de Crăciun? Probabil nu au auzit acea vorbă din popor, cu îngrășatul porcului în Ajun de Crăciun. Aia a ieșit. Au ieșit trei legi foarte contestate, contestate nu numai de opoziție la Curtea Constituțională, ci și de Înalta Curte de Casație și Justiție, care a analizat aceste legi și a considerat că nu se încadrează în cadrul constituțional din România.

Eu regret - eu, Președintele României - regret că s-a ajuns în România în această situație în care legile justiției, care sunt foarte importante, se discută în proceduri neclare, ad–hoc, sub presiunea timpului, cu nerespectarea unor cutume în procedura parlamentară și, în final, aprobate în mare viteză, viteză neexplicată în spațiul public și ajunse, toate, să fie contestate la Curtea Constituțională.

Mai mult nu voi spune astăzi despre conținutul propriu-zis al acestor legi fiindcă aștept să se pronunțe Curtea Constituțională, și atunci când legile vor ajunge la mine pentru următoarea etapă - care poate să fie promulgare, sau contestare la Curtea Constituțională, sau retrimiterea în Parlament. Atunci mă voi referi și la conținutul acestor legi, respectiv la articole pe care atunci le voi considera demne de o atenție aprofundată.

În ansamblu, însă, am și acum speranța că aceste legi vor fi îmbunătățite. Am speranța și încrederea că la Curtea Constituțională judecătorii se vor apleca cu timp, cu mult profesionalism și cu multă obiectivitate asupra celor contestate, iar în cazul în care anumite chestiuni vor trebui clarificate, cred că și Parlamentul are puterea să recunoască că anumite lucruri s-au întâmplat fără discuții publice suficiente, fără transparență, așa cum o așteaptă toată lumea, și se pot adapta articolele în așa fel încât legile să fie de folos celor care funcționează sub autoritatea lor.

Astăzi, după raport, veți alege o nouă conducere a CSM, alegeri la care nu voi participa, dar vreau de pe acum să doresc succes celor două persoane care vor fi alese în funcția de Președinte și Vicepreședinte CSM.

Dumneavoastră, tuturor, vă doresc să aveți succes în anul 2018 și să realizați cel mai important lucru pe care vi l-a prescris Constituția României – să păstrați, să garantați, să întăriți independența Justiției din România. Vă mulțumesc!

Doamnă Președinte, v-aș ruga, în continuare, să ne prezentați raportul ca să putem continua împreună.

Astăzi, de Ziua Națională a României, un moment cu o semnificație profundă pentru Armata României, este cel mai potrivit prilej pentru învestirea domnului general-locotenent Daniel Petrescu ca Șef al Statului Major al Apărării.

Domnule ministru Nicolae Ciucă,

Vă felicit pentru modul în care ați asigurat conducerea Statului Major al Apărării și pentru realizările importante obținute în cursul mandatului dumneavoastră!

Am reușit, în baza acordului politic pe care l-am încheiat în anul 2015, imediat după începerea primului meu mandat de Președinte al României, să asigurăm 2% din PIB pentru finanțarea apărării, începând cu anul 2017, pe o perioadă de zece ani.

A fost o decizie majoră, care a conferit țării noastre predictibilitate şi credibilitate în plan internațional, asigurând, totodată, transparența procesului decizional strategic.

Astăzi, țara noastră este atât beneficiar, cât și furnizor de securitate, cu o viziune cuprinzătoare despre modul în care trebuie gestionată securitatea internațională.

Am înregistrat progrese notabile în context aliat. Datorită eforturilor noastre, Regiunea Mării Negre are o mai bună vizibilitate și o importanță strategică pentru NATO.

Mediul internațional este caracterizat, în prezent, de dinamism şi de o evoluție accelerată a provocărilor la adresa securității, mai ales în zona noastră, a sud-estului Europei.

De aceea, pentru mine, în calitate de Președinte al României, securitatea şi apărarea țării constituie cu atât mai mult o prioritate strategică și se fundamentează pe cei trei piloni solizi, respectiv consolidarea profilului României în NATO și în Uniunea Europeană, precum şi aprofundarea Parteneriatului Strategic cu Statele Unite ale Americii.

Domnule general-locotenent Petrescu,

Preluați, astăzi, mandatul de Șef al Statului Major al Apărării, instituție care exercită rolul de conducere a Armatei României, și vă revine responsabilitatea de a continua să asigurați starea de pregătire a armatei pentru îndeplinirea tuturor misiunilor sale de apărare a țării.

Viziunea strategică prospectivă este esențială pentru a avea o structură de forțe capabilă să îndeplinească întreaga gamă de misiuni prevăzute de Strategia Națională de Apărare a Țării și de Strategia Militară a României şi în concordanță cu angajamentele asumate de România în cadrul NATO.

Subliniez faptul că trebuie să acționați cu multă hotărâre, astfel încât să fie angajate resursele financiare la termenele şi în parametrii planificați.

Procentul de 2% din PIB alocat apărării trebuie să asigure, de asemenea, o mai bună instruire pentru toate structurile armatei, precum și condițiile necesare derulării unor exerciții complexe, în concordanță cu realitatea mediului strategic de securitate.

Totodată, este necesar să acordați atenție condițiilor de muncă şi de trai ale militarilor, cei care-şi dedică viața slujirii României sub faldurile tricolorului nostru.

Îmi exprim convingerea, domnule general-locotenent Petrescu, că veți acționa, în noua dumneavoastră calitate, pentru aprofundarea procesului de modernizare, dezvoltare şi consolidare a Armatei României, pentru a genera un plus de valoare în îndeplinirea tuturor misiunilor şi sarcinilor.

Vă felicit pentru numirea în această funcţie de mare răspundere şi vă doresc mult succes în activitate!

Domnule prim-ministru, felicitări pentru preluarea guvernării! Respir ușurat.

Domnule ministru Bogdan Aurescu, felicitări pentru preluarea acestui portofoliu. Cu siguranță cu toții vă amintiți că ultima dată când am fost aici poziția domnului Aurescu a fost cea de ministru care pleacă și sunt foarte bucuros că am reușit să ne cunoaștem bine, să colaborăm excelent și acum contez pe Bogdan și pe dumneavoastră să dăm acestei colaborări o nouă notă de performanță și de excelență.

Doamna ministru Ramona Mănescu, vă mulţumesc pentru lucrurile pe care le-ați făcut bine în scurtul dumneavoastră mandat la Externe.

Doamnelor și domnilor, prioritățile mele în materie de politică externă pentru România sunt bine cunoscute și îmi face plăcere să le repet, ca să știm. Politica externă a României se bazează pe Parteneriatul Strategic cu Statele Unite ale Americii, pe rolul României în NATO, pe locul și rolul României în Uniunea Europeană, se bazează pe consolidarea, întărirea și extinderea parteneriatelor strategice pe care le avem, vizează o bună profilare a României în plan global, întărirea poziției României și întărirea încrederii pe care încă o avem din partea tuturor statelor cu care avem relații.

Aceste lucruri le-am discutat și le-am evaluat împreună, cel puțin o dată în fiecare an, când ați avut ocazia să mă vizitați la Cotroceni, de regulă la sfârșitul lunii august. În relația noastră directă, am avut de multe ori ocazia, împreună cu domnul ministru Aurescu,  atunci pe poziția de consilier prezidențial, și cu mulți dintre dumneavoastră să lucrăm concret pe aceste dosare. Însă un lucru trebuie să vă spun foarte clar acum și aici: politica externă a României - pe care cred că am condus-o rezonabil - a avut în ultimii trei ani și jumătate de suferit. Lideri pesedişti diletanţi au crezut că se pot profila folosind politica externă a României. Eroare! Singurul lucru pe care l-au obținut este decredibilizarea României în relația cu mulți parteneri cu care am avut legături strânse și încredere reciprocă. Știți foarte bine care sunt dosarele ratate de guvernarea pesedistă și aș menționa poate numai dosarul ONU unde am avut o poziție de start foarte bună și, în final, nu ne-am atins obiectivul, și altele pe care nu vreau să le menționez acum fiindcă le cunoașteți foarte bine.

Este cazul să reparăm ce au stricat pesediștii, este cazul să refacem încrederea partenerilor noștri în România, în politica externă a României. Convingerea mea fermă este că România trebuie să aibă o politică externă solidă, de succes, de încredere, indiferent de cine guvernează la un moment dat țara noastră. Acest lucru acum începe să redevină posibil. După mulți ani în care politica externă a fost afectată de guvernări eșuate, am ajuns într-o zonă în care putem să fim optimiști că Președintele și Guvernul României vor colabora loial, așa cum este scris în Constituția României.

Sunt foarte mulțumit că domnul Bogdan Aurescu a fost cooptat, domnule Prim-ministru, de dumneavoastră, în echipa guvernamentală și, evident, că a acceptat. Este pentru mine o garanție a faptului că lucrurile vor fi abordate serios, profesionist și vă garantez că împreună vom avea succes. Pe Bogdan îl știți foarte bine, este unul dintre cei mai profilați diplomați români, a început activitatea în minister, s-a profilat extraordinar de pozitiv cu acel renumit proces de la Haga pe care l-a câștigat pentru România, a continuat cariera în minister, a fost ministru și este acum iarăși ministru de Externe.

Domnule Prim-ministru, domnule ministru, onorată asistență, vă doresc și îmi doresc o colaborare foarte bună cu singurul scop de a-i servi pe români și România.

Sunt foarte bucuros că pot să particip la această deschidere și trebuie să recunosc că sunt foarte plăcut impresionat de amploarea și de atmosfera acestui eveniment. Am venit împreună de la intrarea principală până aici și pot să vă spun că impresia mea este: aici lucrurile se mișcă, felicitări!

Am observat că evenimentul de astăzi reunește numeroase companii cunoscute, companii competitive, ale căror produse sunt prezente în toată lumea.

Sunt încântat să văd și mulți tineri care au decis să își încerce talentul tehnologic și antreprenorial prin construirea de start-up-uri inovatoare.

În ecuația progresului, eu cred că cea mai puternică forță este cea a ideilor transformate în realitate. De aceea astăzi, poate mai mult ca oricând, este nevoie ca liderii comunității de afaceri globale să devină un exemplu și, totodată, un punct de sprijin pentru tinerii antreprenori.

Sectorul IT&C trebuie să devină un vârf de lance în dezvoltarea economiei și a societății, atât prin liderii consacrați, cât și prin cei intrați recent pe piață.

Recunoaștem cu toții nevoia de multiplicare a eforturilor în domeniul infrastructurii digitale și a unui mediu de afaceri favorabil investițiilor în creativitate, inovare și tehnologie.

Faptul că suntem astăzi aici arată hotărârea noastră de a lucra împreună pentru a schimba lucrurile, evident în bine, în această direcție.

Sectorul digital este marea revelație a economiei românești. În ultimul deceniu, industria IT&C a ajuns la 6% din PIB într-un timp record. Avem un capital uman de peste 140 de mii de profesioniști angajați în domeniu și o valoare actuală de circa 4,5 miliarde de euro a pieței autohtone de profil. În paranteză, ieri am fost în Belgia, în Bruxelles, unde România participă la un mega-eveniment cultural, Europalia, și am avut ocazia să discut cu Majestatea Sa Regele Belgiei și cu câțiva miniștri din guvernul belgian. Le-am spus exact aceste lucruri. La noi, în mai puțin de un deceniu, IT&C a crescut de la practic 0 la 6% și m-au întrebat de două ori „la 6%?!”. Deci, oamenii au fost extrem de impresionați de această performanță nemaipomenită a României. Și acest lucru vi se datorează.

Pentru următorii ani, consider că sprijinirea dezvoltării sectorului digital ar trebui să se afle, cu titlu de prioritate zero, pe agenda oricărui guvern – care sper că va veni după săptămâna viitoare.

Predictibilitatea este cuvântul de ordine al oricărei guvernări responsabile. Dar, cum am văzut în ultimii ani, din păcate, orice numai predictibilitate nu am avut.

Nu am să insist acum asupra degringoladei generate de PSD în sectoare esențiale ale economiei naționale și nici asupra incapacității acestui partid de a înțelege că administrația trebuie să sprijine mediul de afaceri, nu să îi distrugă speranța și perspectivele.

Am fost și voi rămâne și în continuare un promotor al unei economii de piață autentice și al unei guvernări responsabile. De la an la an, inițiativele orientate spre digitalizare în economia și în societatea românească devin tot mai numeroase și mai consistente, iar această reușită vă aparține dumneavoastră, și dumneavoastră, și tuturor celor din sector.

Sunt convins că aceste evoluții își vor intensifica presiunea pentru modernizarea României, iar statul trebuie să încurajeze și să susțină, prin cadrul legislativ, acest proces de modernizare.

Inteligența artificială, automatizarea, tehnologiile 3D și altele asemenea au deschis noi perspective în industrie, transporturi, energie, agricultură, dar și în administrație și în sfera serviciilor publice. Competențele viitorului evoluează încet, dar sigur, de la abordări teoretice la inițiative foarte concrete. Astfel ajungem la o calitate a vieții mai bună, la afaceri prospere, profitabile, și la o dezvoltare durabilă.

O parte a soluțiilor bazate pe tehnologiile viitorului sunt cele prezentate în cadrul acestui eveniment și cred că expozanții merită toată aprecierea noastră pentru rezultatele muncii lor.

M-aș bucura ca tehnologiile prezentate aici și discuțiile din cadrul conferințelor specializate, care urmează să aibă loc astăzi și mâine, să genereze interesul pe care eu cred că îl merită.

Îmi doresc ca performanțele dumneavoastră, ale tuturor, să atragă cât mai mulți tineri pe acest drum al excelenței în inovație.

Am oferit Înaltul Patronaj unui nou proiect dedicat impulsionării transformării României prin tehnologie, un proiect denumit sugestiv „România TechNation”, care va demara săptămâna viitoare, și, în acest sens, sper ca puterea exemplului să producă schimbare.

Eu sunt convins că împreună putem schimba România în bine!

Vă felicit pentru acest eveniment și vă doresc tuturor mult succes!

Mă bucur că am ocazia să fim astăzi împreună, într-o școală absolut remarcabilă prin rezultatele de excepție pe care le aveți.

Școala voastră, parte a programului Inschool, sprijinit de Consiliul Europei, a reușit să aibă un impact semnificativ asupra comunității, pregătind și formând generații întregi de elevi.

Cuvântul «școală» are diverse semnificații și stârnește, cum știm, o diversitate de emoții.

Dar școala nu ar trebui să însemne niciodată doar o simplă clădire, chit că și ea contează. Este o comunitate de prieteni sau de colegi, este locul unde copiii își încep drumul spre maturitate, ghidați și îndrumați de dascălii lor.

Ați văzut însă și voi, dragi copii, unii politicieni se tem de școală! Aici, în școală, sunt formați oamenii care le taxează erorile de logică și, mai nou, destul de des, de exprimare.

Tot aici se resimte eșecul politicilor publice din educație, dar și lipsa de creativitate a acestora.

Vedem cum, în loc să fie adoptate măsuri pentru creșterea calității educației, se preferă măsuri de facilitare a fraudei la bacalaureat. Cum se încearcă reducerea numărului celor care ajung să susțină examenul de evaluare națională. Sau cum se propune repartizarea automată spre școli profesionale a celor care iau medii mai mici, în loc să avem organizarea unor evaluări credibile de aptitudini.

Nu trebuie să uităm niciodată rolul esențial al școlii, pentru că aici elevii își încep drumul în viață, își cultivă pasiunile și își formează viziunea asupra lumii.

În același timp, educația oferită de școală este o oportunitate pentru România de a se normaliza, de a se transforma și de a se pregăti pentru o Europă și o lume în profundă schimbare, o lume care nu așteaptă după cei care sunt captivi în practici anacronice, în corupție sau în metehne comuniste.

Aș dori să vă vorbesc nu doar despre importanța educației – pe care sunt sigur că o conștientizați – ci și despre rolurile pe care le aveți și pe care le veți avea în societate.

Aveți drepturi pe care nimeni nu vi le poate lua.

Voi, ca cetățeni ai României, trebuie să beneficiați de respectul și sprijinul deplin al instituțiilor statului.

Este imperativ ca respectul să fie în centrul procesului de educație din școli. Și când spun asta, mă refer la respectul pe care îl datorați profesorilor voștri, dar și la respectul cu care profesorii, la rândul lor, au obligația să vă trateze. Toți copiii, fără nici un fel de discriminare, trebuie să se simtă la școală încurajați, protejați și în siguranță.

Din nefericire, în România nu suntem încă în această situație, iar de multe ori copiii sunt cei care resimt efectele negative ale corupției sau ale nepăsării statului.

Autoritățile au datoria de a crea un mediu sigur în clase, însă multe școli din ziua de astăzi nu au nici măcar un serviciu de pază funcțional.

Este tot de datoria autorităților să asigure un drum sigur către școală. Dar iată că și aici există tergiversări în organizarea și decontarea transportului elevilor, ba, mai mult, există demersuri ale Guvernului care scot transportul rutier județean din aria serviciilor publice.

Astfel, copiii sunt expuși riscurilor atât în interiorul școlii, cât și în drumul spre școală.

Aceste dovezi de nepăsare trebuie să înceteze!

Avem nevoie de o normalizare a modului în care interacționăm cu instituțiile statului, iar această normalizare poate fi făcută doar prin educație și împreună cu oamenii cărora le pasă și care acționează.

Nimic nu se schimbă de la sine. Toți cei care au puterea de a contribui la schimbare au responsabilitatea să o facă.

Cu toții avem nevoie de repere. Fiți mândri de școala voastră, care vă ajută să porniți cu dreptul în viață!

Școala Gimnazială Ferdinand I este un exemplu de cum ar trebui să fie școala românească – o școală în care talentul fiecărui copil este descoperit, cultivat și sprijinit.

Sunteți viitorul României și am mare încredere în voi!

Misiunea dumneavoastră este una dificilă, dar extrem de importantă.

Dedicația de care dați dovadă este indispensabilă în pregătirea carierelor elevilor pe care îi îndrumați zi de zi.

Sunt convins că reprezentați modele autentice pentru copii și vă îndemn să continuați munca asiduă care a făcut din Școala Ferdinand I un exemplu demn de urmat.

Școala Ferdinand I ne arată cum dedicația și munca pot învinge cinismul și delăsarea cu care, din păcate, ne confruntăm în atâtea alte locuri.

Vă felicit pentru tot ceea ce faceți și sper ca, pe viitor, practicile educaționale de aici să devină regula, nu excepția.

De asemenea, doresc să-i felicit și pe inițiatorii și promotorii proiectului Inschool, sprijinit de Uniunea Europeană și Consiliul Europei.

Salut pe această cale prezența la această festivitate a doamnei Director General pentru Democrație din cadrul Consiliului Europei și îi mulțumesc pentru implicare!

Atât aici, cât și în alte școli din țară, proiectul Inschool a contribuit la creșterea ratei de retenție și a succesului școlar în rândul tuturor copiilor, indiferent de etnie.

Mai mult, acest proiect pornește de la premisa sănătoasă a abordării problemelor de participare și succes școlar, evitând tendințele toxice de a cosmetiza rezultatele evaluărilor naționale sau ale bacalaureatului pe care le vedem, din păcate, la unii politicieni sau chiar în unele școli.

Vă felicit pentru efortul pe care îl depuneți pentru a asigura copiilor voștri accesul la o educație de calitate!

În condițiile în care România se află, din păcate, în mod rușinos între fruntașele europene în materie de părăsire timpurie a școlii, în condițiile în care sistemul nostru de finanțare a educației nu răsplătește adecvat școlile care generează o schimbare reală în comunitate, contribuția familiei este critică pentru succesul educațional al copiilor.

Îmi doresc ca modelul educațional de la Școala Gimnazială Ferdinand I să devină din ce în ce mai răspândit în sistemul nostru de învățământ.

Dragii mei, vă doresc tuturor un an școlar foarte bun și mult succes!

Mă bucur să mă aflu alături de voi, mai ales ca astăzi sunteți, prin votul românilor, cel mai important partid din România! Este o recunoaștere, dar și o mare, mare răspundere.

Ne revedem într-un moment critic pentru România, dar trebuie să spunem lucrurilor pe nume, pentru ca tot lanțul de erori grave care s-au produs în cazul cumplitei tragedii de la Caracal să nu se mai repete niciodată. Este esențial să înțelegem de ce am ajuns aici, dar mult mai important, ce avem de făcut pentru a reclădi România normală pe care ne-o dorim cu toții.

Cazul Caracal, cu toate implicațiile sale profunde, ne dezvăluie cât de grav este dezastrul provocat statului și cetățenilor săi de politica falimentară a partidului aflat în prezent la guvernare.

Partidul Social Democrat a trădat votul oamenilor. Niciodată nu s-a văzut asta mai bine decât acum. Eșec economic, eșec legislativ, eșec în protejarea cetățenilor. Legi pentru infractori și bani pentru clientelă! Dispreț pentru oameni și asalt continuu asupra statului român! Acesta este bilanțul guvernărilor PSD din acești ani.

PSD a promovat incompetența ca politică de stat, și mediocritatea ca principal criteriu de construire a carierelor în sistemul public. Viziunea pesedistă a unui stat al pilelor și al complicităților de partid, în care doar o castă de privilegiați fac legea și își împart funcțiile și banii publici trebuie demolată.

M-am luptat, alături de voi, liberalii, și de celelalte partide de opoziție pentru a stopa acest proces sau măcar pentru a reduce efectele dramatice ale infestării instituțiilor statului cu virusul incompetenței.

A fost o luptă pe care am dus-o în toți acești ani și la nivel european, pentru a salva credibilitatea României și a preveni prejudiciile imense care ar fi însemnat inclusiv bani mai puțini pentru țara noastră.

Prin acțiunile mele, ale voastre, ale opoziției parlamentare, dar mai ales prin mobilizarea cetățenilor, am reușit să păstrăm nealterat cursul pro-european, transatlantic și democratic al României.

Pe 26 mai am primit cel mai important semnal din partea oamenilor că ne susțin în efortul nostru de a bloca distrugerea României de către un partid nociv, care și-a pierdut demult sensul și busola.

 A fost cel mai puternic vot pro democrație care a marcat, la trei decenii de la Revoluția din 1989, maturizarea societății românești.

Românii vor ca asaltul continuu al PSD la adresa statului de drept, dar și la adresa statului român în ansamblu, să înceteze.

Românii cinstiți, care muncesc și plătesc taxe și impozite, așteaptă ca statul să funcționeze pentru ei, nu în favoarea unui grup care a pus stăpânire pe resurse și pe decizie. Românii vor autostrăzi, vor servicii medicale performante, vor egalitate de șanse și acces la o educație de calitate, vor să fie tratați cu respect atunci când interacționează cu instituțiile publice.

Cetățenii au spus clar și fără echivoc ce își doresc. Acum, statul și politicienii trebuie să se ridice la nivelul așteptărilor societății. Guvernările PSD au dus statul în punctul de a eșua și de a deveni incapabil să mai garanteze drepturile fundamentale ale cetățenilor săi.

Noi avem obligația să repunem statul în matca sa și să redăm cetățenilor încrederea că instituțiile sunt eficiente. Este ceea ce așteaptă românii de la Președintele lor și de la Partidul Național Liberal, partidul care a câștigat ultima rundă de alegeri și care, sunt convins, va câștiga toate alegerile!

Din păcate, nu există un buton magic care, odată apăsat, ar reseta statul român. Această reașezare este obligatorie, dar este un proces de durată. Este un demers pe care vreau și trebuie să îl facem împreună, iar alături de noi vor sta toate forțele politice care împărtășesc aceleași valori.

Nu va fi ușor, dar, dragii mei, nu uitați nicio clipă - cel mai important aliat pe care îl avem este cetățeanul român!

Vă propun ca parteneriatul Președinte – Partidul Național Liberal să devină nucleul care va cataliza toate energiile, astfel încât România să devină un stat funcțional, cu instituții eficiente, în slujba cetățeanului!

Eu vreau să facem România puternică! Și știu că și voi aveți același obiectiv, al unei Românii care funcționează, o țară în care cetățeanul este reperul suprem al bunei guvernări. România trebuie să însemne încredere și respect între instituții și cetățeni, ca bază pentru inițiative, decizii, legi durabile și o economie sănătoasă.

Trebuie să reclădim scara valorilor care susține dezvoltarea oricărei societăți. Reconfigurarea României nu poate fi imaginată fără promovarea asiduă a unui set de valori și principii din rândul cărora nu au cum să lipsească cinstea, încrederea, toleranța, înțelepciunea, competența, buna-cuviință ori creativitatea.

Iar poporul român are din plin aceste atribute, doar că adesea dramele, tragediile, disfuncționalitățile sistemice scot la iveală ce e mai urât și tindem să credem că aspectele negative prevalează.

Consecința directă este că oamenii își pierd speranța, capitalul uman emigrează, iar societatea devine divizată, temătoare și dominată masiv de neîncredere la toate nivelurile: în semeni, în instituții, în politicieni, în viitor.

Este una dintre provocările majore cu care ne confruntăm și trebuie să ne luptăm împreună pentru a ridica nivelul de încredere al societății, fără de care dezvoltarea României este imposibilă.

Aceasta este viziunea mea pentru România!

Dar o viziune are valoare atât timp cât știm care este drumul pentru a o transforma în realitatea de zi cu zi a oamenilor.

Cum facem așadar România puternică și funcțională? Cum ajungem să trăim în sfârșit într-o țară în care cetățeanul se simte bine și în siguranță, așa cum este normal? Ce avem de făcut noi, oamenii de stat, politicienii?

Vă spun de la început, soluțiile presupun multă muncă și multă tenacitate, dar știu că sunteți deja căliți și obișnuiți cu greul. Ați dovedit!

 România poate deveni puternică și funcțională cu două condiții majore: prima, reconstrucția statului român pe fundamente corecte și, a doua, o economie sănătoasă, cu creștere durabilă, sustenabilă.

Pentru succesul dezvoltării României este obligatoriu să asigurăm un mediu public funcțional, orientat către cetățean și un mediu privat competitiv.

Reconstrucția statului român este o urgență! Sistemul bugetar nu mai poate fi tratat prioritar ca un refugiu pentru incompetenți și clienți politici. Avem foarte mulți profesioniști în sistemul de stat și ei sunt cei care trebuie promovați, astfel încât să avem un corp public de elită, care să asigure marile servicii publice – educația, sănătatea, protecția și securitatea cetățenilor. Funcția publică trebuie să-și recapete demnitatea. Corectitudinea este principiul fundamental al României funcționale. Înseamnă, în sens larg, îndeplinirea cu responsabilitate a atribuțiilor, înseamnă că șefi în instituțiile publice ajung cei care chiar merită, nu cei care sunt obedienți politic, înseamnă punerea interesului general mai presus de orice alt interes.

Trebuie să spunem lucrurilor pe nume: dincolo de valori și principii, este nevoie de un audit foarte aplicat al fiecărei instituții a statului român. Structurile învechite, care nu-și mai au rostul, nu mai au de ce să fie menținute. Cei care se dovedesc că nu își fac treaba nu mai au de ce să rămână în sistemul de stat. Este atât de simplu!

Oricât de eficient ar fi procesul de reformă instituțională, acesta nu va fi îndeajuns dacă nu va exista o profundă schimbare de mentalitate.

Iar aceasta nu se poate face fără Educație. În acest domeniu, am lansat din decembrie anul trecut rezultatele Proiectului România Educată, pe care l-am inițiat tocmai pentru că învățământul nu se poate reforma de pe o zi pe alta, prin modificări legislative făcute pe picior și fără a gândi implicațiile pe termen lung.

Văd România Educată ca o parte esențială a reconstrucției statului român și a depășirii etapei actuale de disfuncționalitate cronică.

O altă componentă esențială dezvoltării României este mediul privat. Cât timp nu încurajăm inițiativa privată și investițiile, nu putem vorbi cu adevărat de prosperitatea pe termen lung a românilor. Trebuie să încetăm să mai tratăm companiile private ca pe niște dușmani ai țării, așa cum fac PSD și ALDE, iar finanțele publice și politicile economice vor trebui îndreptate. Altfel, generațiile următoare vor resimți povara unei note de plată tot mai usturătoare, pe care guvernarea PSD-ALDE o rostogolește, cu bună-știință, de la un an la altul. Mediul de afaceri din România trebuie eliberat de ghilotina impredictibilității, de tipul Ordonanța de Urgență 114.

Dincolo de toate acestea, pilonii societății românești sunt și trebuie să rămână drepturile și libertățile individuale, democrația și statul de drept!

Principiul că „legea este egală pentru toți” reprezintă reperul care să ghideze reconstrucția de care avem atât de multă nevoie.

Pentru asta am luptat în acest mandat și pentru asta voi lupta în continuare!

Totodată, direcțiile majore de politică externă, aprofundarea parteneriatului strategic cu Statele Unite ale Americii, întărirea rolului și locului României în Uniunea Europeană și în NATO, precum și dezvoltarea celorlalte parteneriate strategice ale țării vor fi continuate cu aceeași hotărâre!

Războiul va fi câștigat atunci când România va fi condusă de o echipă care crede în democrație, pro-europeană – nu doar cu președinte, dar și cu guvern și majoritate parlamentară, care să lucreze împreună, să repare ce s-a stricat și să reconstruiască speranța într-un viitor mai bun pentru români.

Statul român care funcționează normal, cel pe care mi-l doresc și pe care știu că și-l doresc și românii, este acel stat în care Președintele își îndeplinește atribuțiile, Guvernul își face treaba și Parlamentul dă legi bune și corecte pentru țară, nu pentru șefii de partide și clicile lor.

Trebuie să începem vindecarea României de rănile adânci provocate de PSD și ALDE în acești ani. Pentru asta avem nevoie de unitate, de viziune, de încredere unii în alții, de speranța că împreună putem duce România mai sus.

Avem nevoie să fim deschiși către români, către toți românii din țară și din diaspora, care așteaptă un semnal de la noi – un semnal că viitorul poate fi bun, că nu toți politicienii sunt la fel, că există oameni pregătiți care pot să-i conducă onest, cu responsabilitate.

Toate aceste propuneri și principii despre care v-am vorbit reprezintă angajamentul și parteneriatul meu cu românii, la care îmi doresc să se alăture toate forțele politice democratice, pro-occidentale și capabile să înțeleagă că miza este una uriașă, miza este chiar viitorul României.

Vă chem alături de mine să reconstruim România! Votul pe care sper că mi-l veți da la alegerile prezidențiale este un vot pentru această viziune pe care o avem împreună pentru țara noastră.

Vreau să fiu foarte bine înțeles: acest vot va fi respectat! Nu voi desemna niciun guvern care nu își asumă ferm aceste deziderate!

Vă asigur că voi construi o nouă majoritate, în urma votului dat de oameni, la alegerile parlamentare, fie că vor fi la termen sau anticipate. O majoritate care să aibă în prim plan toate aceste priorități legate de normalizarea României, o majoritate care să fie pro-europeană și să susțină lupta împotriva corupției. PSD a dovedit că este incapabil să facă toate aceste lucruri și trebuie să plece.

Îmi asum ca obiectiv național această viziune a României funcționale, a României normale și îi voi aduce alături de mine pe toți cei care o împărtășesc, astfel încât să devină realitate. Acesta este proiectul întregii Românii, acesta este proiectul meu, acesta este proiectul unei întregi generații!

Principiile incluse în Declarația de Independență fundamentează și astăzi cultura noastră de valori. Aceste idei - democrație liberală, libertate politică și economică, stat de drept, separația puterilor - continuă să ne alimenteze încrederea într-un viitor comun tot mai bun. 

Aceleași valori fundamentale au stat la baza marilor construcții politice rezultate din confruntarea dintre libertate și totalitarism în secolul XX: Alianța Nord-Atlantică și Uniunea Europeană – organizații pentru succesul cărora rolul Statelor Unite a fost și rămâne de importanță singulară și care, la rândul lor, au un aport nemijlocit la securitatea și prosperitatea Statelor Unite ale Americii.

Salut faptul că aniversarea de astăzi este plasată și sub semnul misiunii Apollo 11, care la 20 iulie 1969 înfăptuia un vis al întregii omeniri și depășea orice bariere cunoscute până atunci. După o jumătate de secol, trebuie remarcată o dată în plus această reușită istorică a națiunii americane și a umanității, care continuă să fascineze și să inspire.

Acum 30 de ani, după înlăturarea totalitarismului comunist, România s-a reconectat politic și economic la familia occidentală ca apoi să devină membru al Alianței Nord-Atlantice, al Uniunii Europene, precum și partener strategic puternic al Statelor Unite.

Sprijinul Statelor Unite pentru eliberarea națiunilor captive ale Europei, izolate în spatele Cortinei de Fier, și asistența oferită în vederea reintegrării în comunitatea transatlantică a fost crucial. Domnule Ambasador Klemm, România nu va uita niciodată acest sprijin!

Alături de prietenii și partenerii noștri americani și europeni, națiunea română contribuie acum concret și relevant la consolidarea securității și prosperității comunității transatlantice.

Recent, cu ocazia alegerilor europene și a referendumului privind justiția pe care l-am convocat pe 26 mai, românii au dat un vot covârșitor pro-european și în sprijinul consolidării statului de drept, respingând fără echivoc populismul și discursul anti-european și anti-justiție. Cetățenii României au arătat, o dată în plus, că avem o societate matură și că își doresc o țară puternică și sănătoasă, cu un sistem de justiție curat și independent, în deplină consonanță cu statutul de partener strategic al Statelor Unite și de stat membru al Uniunii Europene și al NATO.

Prioritatea strategică a României este și va rămâne o relație transatlantică puternică. O cooperare transatlantică solidă este cea mai sigură garanție că vom putea gestiona cu succes provocările viitorului și influența pozitiv dezvoltările pe plan global. Președinția Consiliului Uniunii Europene, încheiată recent cu succes de țara noastră, a reprezentat inclusiv o contribuție la consolidarea unei relații transatlantice bazate pe respect reciproc, promovarea valorilor comune și avansarea intereselor care conectează indisolubil Uniunea Europeană de partenerul său global, Statele Unite ale Americii.

Veți găsi mereu în România un aliat şi un prieten de încredere, o voce puternică în favoarea cooperării strânse dintre America și Europa! Vă asigur că țara mea și eu personal păstrăm aceeași determinare pentru aprofundarea și dezvoltarea Parteneriatului Strategic cu Statele Unite!

Dați-mi voie să încep cu felicitări, și chiar felicitări pentru diferite ocazii. Am venit astăzi și am vizitat școala voastră, Step by Step, am avut ghizi foarte pricepuți dintre copii, am discutat în mai multe clase, mi-au arătat atelierele, mi-au povestit cum se desfășoară lecțiile și am avut, pe urmă, și o discuție un pic mai aplicată cu conducerea.

Sunt foarte plăcut impresionat de felul în care se lucrează aici, în Școala Step by Step, îmi place foarte mult felul în care reacționează copiii, sunt foarte deschiși, sunt foarte comunicativi și, după cum am putut să vedem, sunt și mari artiști. Și atunci, a doua felicitare este pentru toate aceste realizări expuse în aceste săli, dar și alte lucruri pe care le-am văzut expuse în sălile de clasă. Astăzi am venit special, de 1 Iunie, și atunci vă felicit de Ziua Copiilor! Îi felicit, sigur, în primul rând pe copii, dar îi felicit și pe părinți, mai ales părinții care sunt astăzi aici, vă felicit fiindcă ați avut curajul și deschiderea să veniți cu copiii la această școală, care are o abordare puțin diferită, dar cu rezultate care mie mi se par foarte bune, notabile și merită să fie încercată această metodă și în multe alte școli din România.

Despre materialele cu care ați lucrat, dragi copii, mi-ați explicat că sunt materiale reciclabile pe care le-ați adus de acasă, vi le-au dat părinții și mi se pare un lucru excelent că ați realizat ceva frumos folosind aceste materiale. Cred că este și o oglindire a preocupării voastre și a părinților pentru natură, pentru pământ, și vă felicit și pentru acest lucru! Pământul este al nostru, al tuturor, și trebuie să avem grijă de el, iar aceste materiale, cum este plasticul, de exemplu, în natură, dacă sunt aruncate, se dezintegrează și dispar doar în sute de ani și voi ați reușit, în câteva zile, nu să le faceți să dispară, ci să se transforme în ceva frumos.

Vă mulțumesc tuturor, copiilor, ghizilor mei, dascălilor și părințiilor fiindcă sunteți aici o comunitate pe care aș numi-o un model de școală.

Să vă mai spun ceva. Mulțumesc mult pentru cadou! Știți că ați găsit cadoul potrivit pentru mine, sunt impresionat! Împreună cu echipa mea ne-am gândit să vă dau și eu ceva, ca să vă amintiți de vizita pe care am făcut-o aici. Și, după ce ne-am gândit mult, am ajuns la concluzia că poate ceva ce ne reprezintă pe toți, ceva ce ne este clar drag tuturor, v-ar face plăcere să primiți de la mine, și anume tricolorul nostru drag, pe care să îl purtați bucuroși și să vă amintiți de această vizită. Deci, toți copiii vor primi un astfel de tricolor, identic cu cel pe care îl port eu!

Bună echipă aveți aici! Ei! Și voi!

Bună ziua, Iași! Așa da! Dragii mei, foarte frumos aici. Soarele, vremea, dar cel mai frumos este că vă întâlnesc pe voi, aici, în Piață! Bravo! O echipă foarte bună, care s-a prezentat astăzi, aici, și m-am bucurat foarte mult că m-au invitat și pe mine. E o mare plăcere să fiu aici. Știți că am fost de multe ori, cineva a numărat, cred că aceasta este a șasea sau a șaptea vizită pe care o fac aici la voi, în dulcele Târg al Ieșilor și de fiecare dată îmi place. Și parcă îmi place din ce în ce mai mult și asta datorită vouă!

Ei m-au invitat să vă vorbesc despre referendum și, cu siguranță, asta o să și fac. Dar, înainte de asta, dați-mi voie să vă spun două-trei lucruri despre Iași. Am venit acum pe jos, am trecut pe la Trei Ierarhi, am întâlnit foarte mulți oameni, nu știu cum se face, dar parcă nu bătea cu filmul pe care l-am văzut alaltăieri. Oameni foarte primitori, oameni foarte calzi și dacă toate ar fi așa, ce bine ar fi. Dar, vedeți, dragii mei, lumea este doar câteodată așa cum vrem noi, când se adună, frumos, cum suntem noi acum adunați, altă dată parcă nu e chiar așa. Și mă întreabă unii: „Domnule, dar ce e cu referendumul ăsta? De ce trebuie să facem referendum? ”

Istoria nu este lungă, dar trebuie să mergem puțin în urmă ca să înțelegem de ce este important să votăm. Îmi amintesc foarte bine că au venit niște oameni inimoși să îmi spună că Iașul are nevoie de autostradă. Și așa este! Si atunci de ce nu se face autostrada? M-a întrebat cineva adineauri, am fost de am prezentat o carte, am scris o carte despre Europa, am prezentat-o și cineva mă întreabă din sală, zice „Domnule Președinte, de ce nu avem autostradă?”. Păi simplu, fiindcă PSD guvernează.

Alți oameni au venit și mi-au spus că ce bine ar fi să avem și noi aici, în România, niște spitale ca lumea unde se poate duce omul să se trateze fără să dea spăgi, fără complicații, fără să fie nevoit să plece în străinătate. Și știți ce? Au perfectă dreptate. Noi avem bani europeni prevăzuți pentru spitale regionale de ani și ani. Și atunci m-a întrebat omul „Domnule Președinte, de ce nu avem spitale?” Păi răspunsul este simplu: fiindcă PSD guvernează! Se vede că avem în ultima perioadă, cam de doi ani și jumătate încoace, o problemă. O problemă când vorbim despre justiție, despre stat de drept și, mai nou, problema a devenit foarte complicată fiindcă avem pe unii infractori care s-au cocoțat taman în vârful statului. Așa nu se poate! Nu se poate! Voi, și voi, și voi, și cei din spatele meu, si eu credeți-mă îmi doresc, în România, lucruri simple. De exemplu, o justiție dreaptă, o justiție independentă. Asta ne dorim, nu vrem nimic complicat. Doar că ei nu își doresc acest lucru fiindcă ei au mici probleme, unii sunt puțin condamnați penal, alții au niște procurori pe urmele lor și atunci ce s-au gândit: „Domnule, ia să ne cocoțăm noi în fruntea statului și să îndoim legile” și, dragii mei, este trist, dar adevărat exact asta face PSD. De doi ani și jumătate încearcă să îndoaie legile. Nu pentru voi, stați liniștiți, nici pentru voi, numai pentru ei, ca să scape ei!

Sunt unii care zic: „Domnule Președinte, lăsați poveștile. Sunt niște chestiuni acolo, între ei, sus, la București, ce veniți nouă cu povești de acestea”. Dragii mei, dacă ar fi așa ar fi una, dar în realitate este alta fiindcă dacă pierdem independența justiției, daca pierdem justiția dreaptă, atunci pierdem și șansa pentru autostrăzi, atunci pierdem și șansa pentru spitale, atunci pierdem și șansa de a avea grădinițe și școli bune pentru copiii noștri, atunci începem să pierdem bani. Și, în definitiv, dacă îi lăsăm pe ei să ne strice țara la urmă, dragii mei, nu vor plăți ei, vom plăti noi, și tu, și tu, și tu, și tu. Românii vor plăti! Din acest motiv, vă spun: Așa nu se poate!

Și atunci ce este de făcut? Fiindcă suntem într-o țară, zicem noi, europeană, democrată. Ce să facem? Nu putem să folosim aceleași metode, fiindcă noi nu suntem hoți. Noi suntem români! Noi suntem români care vrem să mergem înainte cu țara noastră. Și atunci ce este de făcut? Dragii mei, este simplu. Trebuie să mergeți la vot! Bravo!

Acest vot, spun unii, tot aceia care au fost alaltăieri și au încercat să vă umilească la voi acasă, – stați liniștiți, nu le-a ieșit- tot ei vă spun că alegerile, referendumul sunt povești. Că nu contează nici europarlamentarele, nici referendumul nu contează. Asta vă spune gașca aia care încearcă să pună mâna pe România. Nimic mai fals. Contează! Votul vostru, al românilor, contează!

Și să vă spun ceva: alaltăieri am avut în inima României un Summit. Am adus Europa în România. Au venit în România toți liderii europeni. Și atunci am învățat un lucru important și acest lucru vreau să vi-l spun astăzi. În Europa, România contează. În Europa, votul românilor contează. Locul nostru este în Europa. Voi sunteți Europa!

Pentru ca toate aceste lucruri să conteze cu adevărat, ca să arătăm lumii ca noi nu suntem un neam de hoți, că suntem un neam cinstit, un neam care vrea să fie în Europa, dragii mei, pentru toate acestea mergem la vot! Pentru viitorul nostru, pentru viitorul copiilor români, pentru noi toți, pe 26 mai mergem să votam!
Bravo, Iași!

Aniversăm, în cadrul acestei ședințe solemne, 15 ani de când România a aderat la cea mai puternică alianță din istoria omenirii.

Din 2004, suntem nu numai într-un parteneriat loial cu această solidă organizație politico-militară, ci și membri respectați ai clubului statelor democratice. Și acest aspect este unul foarte important, pentru că trăinicia NATO și forța sa sunt date, în primul rând, de adeziunea la valori fundamentale, pe care inclusiv țara noastră și-a asumat să le respecte. Iar aceste valori sunt libertatea, democrația și statul de drept.

Anul acesta se împlinesc și 70 de ani de la semnarea, la Washington, a actului  fondator al NATO, care stă la baza apărării noastre colective și care garantează nu doar securitatea, ci și prosperitatea și exprimarea liberă și democratică a țărilor membre.

Istoria ne-a demonstrat că principiile democratice și o comunitate bazată pe solidaritate și responsabilitate față de securitatea aliaților reprezintă esența proiectului euroatlantic și cheia succesului misiunilor NATO.



Pentru țara noastră, nu a fost deloc ușoară revenirea la democrație după epoca neagră a comunismului și tocmai de aceea merită salutat și apreciat efortul conjugat al tuturor forțelor politice, al diplomației și al armatei, care a făcut posibil dezideratul național de a aduce România în NATO și în spațiul valorilor euroatlantice.

Cu atât mai condamnabile sunt acțiunile actualei majorități PSD, care, prin asaltul - fără precedent în ultimii treizeci de ani - la adresa statului de drept, riscă să fragilizeze statutul ţării noastre în Alianţa Nord-Atlantică şi în Uniunea Europeană.

Modificarea legilor în folosul unor persoane, demagogia, atacurile la adresa stabilităţii economice şi financiare a României, creşterea inflaţiei şi devalorizarea monedei naţionale, arbitrariul şi lipsa de profesionalism, acestea sunt realele politici ale guvernării PSD. Nu întărirea democrației, nu consolidarea justiției, nu responsabilitate și predictibilitate în economie, nu infrastructură care să garanteze inclusiv siguranța oamenilor, nu acestea sunt politicile PSD.

Guvernarea PSD, vă spun acum, care a devenit sinonimă cu incapacitatea administrativă și cu diletantismul, vulnerabilizează România.

În contextul în care țara noastră are toate atuurile pentru a fi un pilon al democrației și stabilității în regiune, PSD eșuează să se ridice la importanța acestui moment strategic.

Lipsa de respect manifestată de PSD față de Armată a culminat cu demersul de a contesta în justiţie decretul de prelungire a mandatului şefului Statului Major al Apărării. Instanța de judecată a respins această acțiune nefondată a PSD, care a pus Armata României într-o situație delicată din rațiuni strict și numai politicianiste.

Dacă adăugăm și incapacitatea de a moderniza legislația în domeniul securităţii naţionale, avem doar câteva aspecte care arată incompetența PSD și o profundă neînțelegere a ceea ce înseamnă să conduci un stat în care cetățenii sunt cu adevărat bine protejați.

Ca Președinte, am responsabilitatea de a veghea la buna funcţionare a autorităţilor publice. Este atribuția mea constituțională să atrag atenția că o guvernare bună, o guvernare corectă, o guvernare cinstită reprezintă inclusiv o garanție de securitate pentru România, în timp ce această guvernare eșuată reprezintă în sine un risc pentru țară.

Ne confruntăm cu amenințări tot mai complexe, atât clasice, cât și asimetrice şi hibride, provenind din multiple direcții strategice, care tind să afecteze în moduri tot mai subtile NATO.

De aceea, este nevoie de coeziune politică internă în fiecare stat Aliat, precum și de unitate politică și solidaritate la nivelul Organizației Tratatului Atlanticului de Nord.

Este nevoie ca NATO să își întărească în continuare postura de descurajare și apărare pe Flancul Estic. În acest scop, trebuie să îmbinăm rolul unic și cuprinzător pe care îl are NATO în apărarea noastră colectivă cu abordarea integratoare a Uniunii Europene în gestionarea crizelor.

Putem realiza această corelare dacă aducem împreună, într-un efort bazat pe sinergie și complementaritate, instrumentele și resursele de care dispun cele două organizații. Rezultatele vor fi, fără îndoială, în beneficiul cetățenilor, pentru că va crește securitatea europeană și euroatlantică.

De altfel, unitatea și coeziunea definesc fundamental prioritățile Președinției în exercițiu a României la Consiliul Uniunii Europene.

Acordăm o atenție specială avansării cooperării dintre NATO și Uniunea Europeană în toate domeniile de interes comun și, în special, pentru îmbunătățirea mobilității militare pe continentul european, pentru creşterea rezilienţei partenerilor și pentru combaterea amenințărilor hibride.

România va continua să contribuie activ în acest sens.

Totodată, țara noastră va continua să susțină întărirea solidarității în interiorul NATO, inclusiv prin consolidarea relației transatlantice.

În NATO, relația transatlantică este garanția funcționării optime a Alianței și a apărării colective definite de articolul V al Tratatului de la Washington.

Profesionalismul, devotamentul și spiritul de solidaritate ne permit să avem, în acest moment, o Alianță credibilă și puternică, capabilă să asigure securitatea cetățenilor noștri, precum și să mențină sau să readucă pacea acolo unde este amenințată sau afectată.

Ţara noastră acţionează constant şi consecvent pentru a-şi consolida profilul în cadrul Alianţei, pe mai multe dimensiuni strategice: politică şi diplomaţie, apărare, intelligence şi comunicare strategică, ceea ce dă o pespectivă clară obiectivelor pe care ni le propunem în NATO.

Trebuie să înțelegem însă cu toții că apărarea colectivă începe acasă și necesită investiții, atât în resurse umane, cât și în capabilități militare din partea fiecărui aliat.

În ultimii ani am obținut rezultate semnificative prin alocarea a 2% din Produsul Intern Brut pentru apărare, la inițiativa mea s-a încheiat această înțelegere, fapt care a permis dezvoltarea programelor naționale de înzestrare, atât de necesare pentru ca România să își consolideze rolul de furnizor de securitate. A fost rezultatul unui consens politic obținut la inițiativa mea.

Guvernului şi Ministerului Apărării Naţionale le revine rolul de a pune în practică, prin programe coerente, Strategia de Înzestrare a Armatei, pentru care există premise favorabile de finanţare.

Din păcate, faptele demonstrează cu totul altceva: proceduri de achiziţe anulate sau contestate în justiţie de chiar cei care le-au iniţiat şi o incapacitate cronică de a gestiona un domeniu vital pentru securitatea naţională, cum este cel al înzestrării Armatei.

Incompetența guvernanților, stimați parlamentari, riscă să afecteze chiar modul în care ne îndeplinim angajamentele și responsabilitățile în cadrul NATO.

La ultimele summituri NATO, desfășurate la Varșovia și Bruxelles, am susținut necesitatea întăririi procesului de adaptare a Alianței prin măsuri destinate consolidării apărării pe Flancul Estic. Mă refer aici la prezența aliată înaintată din România și din regiunea Mării Negre, precum și la cea din Polonia și statele baltice.

 Toate aceste eforturi ale noastre au condus la adoptarea de noi decizii cu relevanță operațională. Am înființat Brigada Multinațională Sud-Est la Craiova și participăm cu militari în Polonia, în cadrul grupului de luptă condus de Statele Unite ale Americii.

Comandamentul Diviziei Multinaționale Sud-Est a primit certificarea capabilității  operaționale finale anul trecut.

Voi susține ferm, în continuare, poziția României de abordare unitară, coerentă pe întregul Flanc Estic, de la Marea Baltică la Marea Neagră, condiție esențială pentru gestionarea eficientă a provocărilor în creștere la adresa mediului de securitate regional.

În ultimii ani, România a reușit să consolideze prezența pe agenda aliată a situației de securitate din regiunea Mării Negre, care este acceptată de toți aliații ca fiind esențială pentru securitatea euroatlantică.

Este un efort în care m-am implicat personal, și voi continua să o fac, pentru că este în interesul strategic al României.

Creșterea constantă a activităților militare în Crimeea, recentul incident din Strâmtoarea Kerci, conflictul în desfășurare din Estul Ucrainei, precum și actele provocatoare la adresa avioanelor și navelor aliate prezente în Marea Neagră nu fac decât să demonstreze că amenințările din Est continuă să afecteze stabilitatea regiunii.

De aceea, este necesară asigurarea unei prezențe consistente a navelor aliate în Marea Neagră, precum și stabilirea unor structuri militare de comandă și control cât mai eficiente chiar în regiunea noastră.

România este un promotor al continuării politicii Ușilor Deschise a Alianței. Istoria ne arată că opțiunea de a adera la NATO a tot mai multor țări a făcut posibilă promovarea unui climat de pace și stabilitate, a deschis noi posibilități de cooperare și a generat cadrul pentru o construcție euroatlantică bazată pe valori comune, pace și democrație.

Nu pot să închei fără a sublinia, încă o dată, faptul că NATO a devenit, în cei 70 de ani de existență, singura organizație care poate oferi un mediu de securitate robust, cu garantarea eficientă a securității tuturor membrilor săi. Efortul comun al tuturor aliaților a permis ca organizația să se afirme pe plan mondial ca un garant al stabilității, păcii și dialogului.

Reafirm cu tărie că România va continua să fie un aliat de încredere, un promotor al valorilor comune împărtășite de membrii Alianței și al consolidării sale în continuare și un pilon de stabilitate și securitate în regiunea Mării Negre, astfel încât cetățenii români să fie în siguranță.

Ca Președinte, voi continua să acționez cu determinare pentru ca NATO să fie tot mai puternică, iar profilul României în Alianță să fie tot mai vizibil și consolidat.

Vă asigur că vom rămâne un actor relevant și de încredere în cadrul NATO, care își respectă toate angajamentele asumate!
La mulți ani, România!

La mulți ani, NATO!

Mă bucur să vă primesc la București, stimată doamnă Mushikiwabo, în prima dumneavoastră vizită ca Secretar General al Organizației Internaționale a Francofoniei.

Deschidem astăzi manifestările dedicate Francofoniei, care au devenit deja tradiționale în peisajul politic, cultural și educațional al lunii martie în România, ca și în întreaga lume francofonă.

Prezența dumneavoastră aici, doamnă Secretar General, este o confirmare a importanței și a rolului României în Organizația Internațională a Francofoniei.

Pentru România, a face parte din marea familie francofonă înseamnă mai mult decât un patrimoniu cultural comun, înseamnă apartenența națiunii noastre la valori și opțiuni fundamentale. Modernitatea și europenizarea țării noastre s-au construit pe principii și idealuri promovate în lume prin intermediul limbii franceze, desăvârșindu-se în politică, educație și cultură.

Francofonia, însă, nu este doar despre trecut. Astăzi, marile provocări internaționale fac mai actuale ca oricând obiectivele și misiunile Organizației Internaționale a Francofoniei.

Angajamentul dumneavoastră, doamnă Secretar General, în dosarele care privesc consolidarea relevanței Organizației în cadrul multilateralismului, schimbul de expertiză între țări și regiuni francofone, economia digitală, egalitatea între femei și bărbați, ca și problematica tineretului ne-au convins să vă susținem candidatura la Sommet-ul de la Erevan de anul trecut.

Mă bucur să constat că o serie dintre prioritățile mandatului dumneavoastră sunt și ținte ale societății noastre, direcții în care mișcarea francofonă se poate bizui pe sprijinul politic și pe experiența României.

Mișcarea francofonă spune lumii, de aproape 50 de ani, că ceea ce omenirea are mai valoros este diversitatea în care omul își exprimă libertatea și creativitatea.

În valorizarea libertății, societatea omenească nu cunoaște un alt instrument mai bun decât educația.

Educația este un contributor primordial în construirea unei lumi incluzive, a păcii și a dialogului pașnic între civilizații.

Educația este, totodată, calea care le permite tinerilor să descopere valorile și să-și stabilească țintele pentru a se forma profesional, civic sau politic. O astfel de abordare nu va întârzia să dea rezultate.

Un exemplu elocvent în acest sens este prezența alături de noi a unor tineri remarcabili.

Mă bucur să vă salut, dragi olimpici și premianți la concursurile naționale și internaționale de limba franceză!

Vă felicit pentru rezultate, pe voi, dar și pe profesorii voștri, și vă îndemn să continuați explorarea diversității culturale a umanității!

Stimată doamnă Secretar General,

În calitatea sa de far al francofoniei în regiune, România derulează o serie de proiecte care pot deveni modele de urmat pentru celelalte state din Organizație.

Mă refer aici la programul burselor academice de cercetare Eugène Ionesco de care, din 2007, au beneficiat tineri din 39 de țări.

Un exemplu similar este proiectul România Educată, o prioritate a mandatului meu, care este cea mai amplă dezbatere publică din societatea românească de până acum dedicată educației.

Abordarea sa participativă și integratoare a contribuțiilor tuturor celor interesați, de la simpli cetățeni la instituții și organizații, poate fi un model și pentru situații similare din spațiul francofon.

Scopul nostru este să ne asumăm, ca societate, o viziune pe termen lung pentru educație, o strategie care să formeze copiii de astăzi, astfel încât să poată să răspundă corect provocărilor de mâine.

În acest context, al preocupărilor pentru o adecvare a educației la provocările viitorului, am apreciat proiectul Inițiativei pentru Dezvoltarea Digitală în Spațiul Universitar Francofon (IDNEUF 4) și am decis ca, de Ziua Internațională a Francofoniei, să-i acord Înaltul Patronaj.

Urez succes manifestărilor care vor avea loc în perioada 18-21 iunie 2019 la București!

Românii nu uită că prima deviză a tricolorului național a fost «Dreptate și frăție», adusă de studenții români revoluționari de la Paris, în 1848.

Anul acesta se împlinesc 30 de ani de la revenirea României pe traseul dezvoltării democratice, iar acum exact 29 de ani, Proclamația de la Timișoara dădea expresie idealurilor în numele cărora se înfăptuise, cu sacrificii, Revoluția Română: libertate, pluralism, democrație.

Respectarea drepturilor omului și a statului de drept, lupta împotriva intoleranței, protejarea persoanelor aparținând minorităților și cultivarea diversității culturale, valori și obiective constitutive ale francofoniei, ne sunt, din perspectiva trecutului nostru recent, cu atât mai apropiate, mai relevante.

Limba franceză are privilegiul de a fi dat rezonanță internațională și ecou istoric cuvintelor liberté, egalité, solidarité - Libertate, egalitate, solidaritate.

Astăzi, concetățenii noștri așteaptă de la clasa politică să dea acestor dimensiuni ale cetățeniei democratice un conținut contemporan, adecvat provocărilor cu care ne confruntăm.

Să auzim, să înțelegem și să împlinim speranțele lor! Acesta este mesajul cu care, în numele cetățenilor României, salut Ziua Internațională a Francofoniei!

O să deschid eu cu câteva cuvinte despre curiozități. În primul rând, după cum am spus și la intrare, este un proiect care mi se pare foarte, foarte binevenit și vă felicit, și pe cei care ați fost inițiatorii, care l-ați pus în practică, suporterii proiectului și finanțatorii. Este un lucru excelent. Chiar la început mi-ați făcut un tur al spațiului și, cum eu fac parte din generația care a trăit exact jumătate din viață în comunism și exact jumătate în epoca noastră, nu aș vrea să spun post-comunism, că numai o parte din ea a fost post-comunism, restul a fost perioada în care trăim noi acum și este perioada în care trăim liber. Recunosc că multe dintre obiectele pe care le aveți expuse aici le cunosc first-hand, cum se spune. De exemplu, anumite manuale și alte obiecte. Este, cu siguranță, un spațiu care, într-un fel, te poate introduce în atmosfera de locuire din anii aș zice eu mai degrabă '80, poate un pic și '70. Însă, și aici mă adresez în special tinerilor, să nu credeți că atmosfera comunistă poate fi recreată prin obiecte. Ar fi aceasta o mare eroare. Obiectele au reprezentat felul în care oamenii și-au imaginat că își pot decora casele, multe dintre obiecte sunt cele care au fost atunci de găsit, care au reprezentat atunci nivelul tehnicii, cel puțin la noi în țară și majoritatea oamenilor se leagă într-un fel de obiectele pe care le folosesc sau de casa în care trăiesc și majoritatea dintre noi avem amintiri mai degrabă plăcute despre casa părintească, despre camera noastră de când am fost copii sau tineri, dar, din păcate, nu asta a fost comunismul. Ci, ceea ce vedem aici, a fost mai degrabă insula pe care și-a creat-o fiecare român în casa lui, pentru a fugi de comunism. Cel puțin, mental, închizând ușa apartamentului, oamenii au reușit să intre într-un spațiu privat care făcea viața un pic mai ușoară. Comunismul, în realitate, a fost un regim oribil, un regim crunt, un regim draconic și aceste lucruri nu se pot recrea printr-un spațiu, aceste lucruri se pot recrea numai prin amintiri și o mică parte din ce am trăit noi atunci se poate transmite prin povestire, nu se poate recrea și este bine. Ceea ce am simțit, cum ne-am simțit, oprimați, umiliți, jigniți, îngrădiți, lipsiți de libertate, aceste lucruri nu se pot nici imagina în ziua de astăzi, nici nu se pot transmite ca sentiment de viață. Însă, ceea ce se poate povesti este ce evenimente am văzut, ce evenimente am trăit, cum a fost cadrul general. Și, din acest motiv, cred că spațiul are valoarea lui prin faptul că îți dă un motiv să intri în această discuție despre vremea comunismului în România, dar să țineți minte întotdeauna, epoca a fost probabil cea mai neagră epocă a României și ororile comunismului nu trebuie uitate, trebuie povestite tocmai pentru a nu ajunge în situația să repetăm greșeli pe care noi le-am făcut. Deci, comunismul a fost o greșeală enormă, catastrofală, pe care a făcut-o România. Că nu a făcut-o benevol, este iarăși adevărat, dar, pentru aceea, felul în care a fost inoculat comunismul în România a fost un fel românesc și a fost o mare, mare greșeală și nu numai o eroare a istoriei, o oroare a istoriei moderne. Aceste lucruri trebuie povestite și această istorie trebuie înțeleasă cât se poate înțelege pentru a trage concluzii potrivite. Vă dau un exemplu care, pentru mine, este grăitor. Când am fost nu copil, când am fost tânăr - de copil nu îți dai seama de marile probleme ale societății și de aspirațiile oamenilor, dar de tânăr îți dai seama - ne-am dorit foarte mult libertate, să ne exprimăm, să mergem să vedem locuri, să vedem alte țări, să intrăm în contact cu oamenii din alte părți, să putem spune liber ce ne dorim, să ne asociem și să schimbăm societatea în bine. Majoritatea acestor lucruri nu au fost posibile și de aceea ne-am dorit foarte, foarte mult libertatea și cuvântul cheie al Revoluției cred că, dacă ar fi să reducem Revoluția la un cuvânt este cuvântul libertate. Oamenii nu, sau ca să zic așa, noi nu am ieșit la Revoluție ca să cerem bani, sau pâine sau blugi sau mașini sau televizoare, noi am ieșit să cerem libertate și am cerut să scăpăm de comunism. Așa s-a întâmplat și am devenit liberi. Necunoscând din propria perspectivă atunci libertatea, fiecare și-a definit-o cum a crezut. Unii și-au definit libertatea vizitând nenumărate locuri, nenumărate țări, foarte corect. Alții și-au definit libertatea dorind să învețe și să practice o meserie care le plăcea și a fost corect și s-a întâmplat. Alții au vrut să studieze și în țară și în străinătate și a fost corect. Nu toți au înțeles foarte bine sensul cuvântului libertate. Unii au crezut că libertatea înseamnă că poate să facă orice și dacă îl calcă pe picior pe vecinul, tot libertatea lui este. Asta a fost prost înțeleasă. Societatea după decembrie '89 s-a construit și este aceea pe care o trăim acum. În ziua de astăzi dacă îi întrebați pe români, în general, ce doresc, aproape niciunul nu spune libertate, fiindcă o avem. Și de obicei, și aceasta este o concluzie mai degrabă tristă, ceea ce ai ți se pare de la sine înțeles și ai impresia că este un dat pe care îl meriți, nu trebuie să lupți pentru el. Din păcate, nu este așa. Și pentru democrație, și pentru libertate, și pentru drepturile noastre, pentru libertatea de exprimare trebuie să luptăm zilnic. Altfel, din negura vremurilor nu foarte îndepărtate se ridică fantome și câteodată am impresia că în zilele noastre unele fantome încearcă să iasă din colțuri, tocmai fiindcă anumite lucruri ni se par atât de normale, atât de la sine înțelese, încât nici nu le mai asociem cu o valoare foarte mare cum ar trebui, parcă oamenii nici nu mai sunt dispuși să lupte pentru acele valori. Or, lupta în ziua de astăzi a devenit mult mai simplă decât pe vremea comuniștilor. Pe vremea comunismului, dacă îndrăzneai să lupți pentru ceva, altceva decât politica oficială, riscai, în cazul cel mai grav, să ajungi în închisoare sau chiar să fii ucis, cum din păcate s-a întâmplat cu mulți martiri, mai ales în anii '50- '60 sau ajungi să îți pierzi locul de muncă, cum au pățit foarte mulţi în timpul comunismului sau ajungi să fii respins de sistem cum iarăși au pățit mulți în timpul comunismului. Astăzi, a lupta înseamnă a-ți spune opinia, a fi interesat, a fi conectat cu ce se întâmplă în țară și a merge la vot. Este cât se poate de simplu și surprinzător, oricât de simplu ar părea, mulți nu își dau seama că asta este libertatea: să spui, să participi, să votezi. Societatea civilă asta dorește, de fapt, să sprijine participarea oamenilor la viața societății într-un fel activ, nu agasant, într-un fel creativ, nu inhibitor și cred că voi faceți o treabă excelentă aici.

Am vrut să fac o introducere un pic mai lungă ca să nu rămânem cu impresia că vorbim despre un aspirator, sau despre o bibliotecă sau despre o bucătărie, ci acestea sunt introducerea într-o temă care, de fapt, este una foarte gravă și, doar ca încheiere, după părerea mea, în România, nu am avut capacitatea să prelucrăm trecutul comunist. Societatea nu a digerat comunismul, românii nu au prelucrat, nu au digerat ce s-a întâmplat în comunism, este o discuție care se poartă într-un cadru tot mai mic, sunt oameni care luptă pentru memoria poporului român și cred că este un lucru excelent că voi, prin acest laborator, participați la această luptă prin care vrem să ne recâștigăm propria istorie înțelegând-o.


Ca titlu general, tinerețea întotdeauna a fost frumoasă, și a mea, și a voastră, și a părinților voștri, și a bunicilor voștri, dar preocupările sunt, cu siguranţă, unele identice și unele foarte diferite. Noi ne-am dorit să mergem la școală, să învățăm ca să ajungem ceva în viață; cred că același lucru îl doriți și voi. Noi ne-am dorit să fim împreună cu prietenii ca să ne simțim bine și să discutăm lucrurile care ne preocupă; cred că voi vă doriți aceleași lucruri. Noi ne-am dorit să facem un pas înspre viitor față de părinți și cred că și voi vă doriți același lucru.

Lucruri care ne deosebesc...Privațiunile pe care le-am suportat în mod, zic eu, foarte interesant nu ne-au luat speranța. Cel puțin eu, cercul meu de prieteni, colegi de la școală, noi nu am fost oameni chiar fără speranță, noi ne-am dorit să schimbăm lucrurile. Pe parcurs ne-am dat seama că este extrem de greu, dar dorința de a schimba lucrurile a existat și cum privațiunile au fost de natură multiplă, nu doar materiale - fiindcă acestea sunt evidente și nu cred că are rost să intrăm mai mult în aceste detalii - privațiunile de tip informație, am avut puțină informație și, într-adevăr, Europa Liberă, Vocea Americii au fost canale pe care le-am cunoscut, le-am folosit. Dar nimic nu se compară cu imensul flux de informație pe care oricare dintre noi îl primește astăzi.

Eu cred că am mișcat pendulul dintr-o extremă în cealaltă. Dacă pe vremea mea informația a fost întotdeauna mult prea puțină, acum, parcă, pentru mulți este prea multă și rezultatele nu sunt neapărat cele așteptate. Șansele de carieră în ziua de astăzi și le creează fiecare. Asta nu a fost de la sine înțeles pe vremea noastră când, dacă nu veneai din mediul potrivit, cu părinții și bunicii din mediul potrivit, mulți nu au avut șansa să o apuce pe calea pe care și-ar fi dorit, chiar dacă au fost harnici, elevi buni, și ar fi făcut față cu brio. A fost, cel puțin pentru intelectuali, foarte ciudat și foarte diferit față de cum se întâmplă lucrurile astăzi când încercai să-ți găsești un job. Exista acel sistem de repartiție, inclusiv pentru școală, după examenul de intrare la liceu, apoi după treaptă, care nu și-a atins scopul și a fost perceput de noi ca o constrângere nedreaptă, - nu examenul, fiindcă examenul este examen -, ci modul de repartizare. În mod cu totul ciudat, aceste privațiuni nu ne-au făcut să discutăm despre lucruri banale, ci ne-au făcut să discutăm despre lucruri importante, asta începând de la libertate, la literatură, de la felul în care evoluează știința, până la cum am putea să ajungem și noi o țară de oameni normali. Toate aceste lucruri ne-au preocupat și cum nu aveam foarte multe surse gratuite de distracție, tip televizor, rețele sociale și așa mai departe, am petrecut foarte, foarte mult timp discutând între noi, ceea ce astăzi pare, mai degrabă, o excepţie. Deci lucruri și bune, și rele, acesta a fost mixul în care am crescut eu, de exemplu.
Nu cred că există ceva fenomenal care merită povestit. Primesc de multe ori întrebări de tipul evenimentul cel mai bine memorat, cartea preferată, filmul preferat și astfel de lucruri, la care, din varii motive, prefer să nu răspund. Nu aș putea să iau o amintire pe care să o caracterizez drept cea mai puternică. În general, oamenii au puține amintiri din primii ani de viață. Și totuși, daca ar fi să fac un rezumat, și atunci, și acum, familiile, evident, au încercat să-și protejeze copii, nu numai față de pericolele evidente care există și astăzi, accidente, și așa mai departe, ci să-și protejeze copiii și față de întregul sistem ostil care s-a numit comunism. Și totuși, cum copiii percep foarte repede, foarte multe lucruri am simțit că trăim o lume afară, și altă lume înăuntru. O abordare care se folosea numai în familie, și o cu totul altă abordare care se folosea afară și sper ca nu trebuie să trăiți niciodată această duplicitate, fiindcă este, în fond, apăsătoare chiar și pentru un copil. Cred că acest sentiment l-aș descrie ca pe ceva ce am cunoscut și ce nu ar trebui să existe. În familie m-am simțit apărat, integrat, o parte a unui organism viu, dar și din povestirile părinților și ale bunicilor mei mi-am dat seama că acea lume este destinată nouă, copiilor, familiei și restul lumii este în esență mai degrabă ostilă.

 Nu știu cât ați învățat sau cât v-a interesat cum a relaționat statul comunist cu Biserica, sau biserici sau religia. Au existat abordări generale. Statul comunist nu a interzis religia, dar nici nu a văzut-o cu ochi buni și nu a încurajat oamenii să devină practicanți religioși. Pe de altă parte, a existat o fază extrem de urâtă, oribilă, aș putea să spun, când statul comunist a încercat să elimine, pur și simplu, religia greco-catolică. Știți că mai ales în Ardeal mulți români au fost greco-catolici. În partea asta și în Moldova mai puțin. Dar statul comunist efectiv a vrut să elimine această religie. Mulți preoți, episcopi au fost, pur și simplu, uciși pentru credința lor și practicarea a fost interzisă. Și atunci, foarte mulți români, nemaiavând posibilitatea să meargă la biserica lor, s-au dus la alte biserici sau au practicat credința lor în secret. Acesta este exemplul cel mai negru a ce a putut statul comunist să facă cu o comunitate religioasă. Majoritatea comunităților religioase nu au fost interzise direct și a fost posibil, ca om simplu, să mergi la biserică. Învățământul religios bineînțeles că nu a fost posibil în școală, dar multe biserici au organizat în parohii sau în biserici învățământul religios. Așa am participat si eu la ore de religie organizate în casa parohială. Societatea românească a fost foarte duplicitară și în acest sens – public, foarte puțini au recunoscut că sunt creștini practicanți sau nu neapărat creștini, dar majoritatea au fost și sunt creștini în România.

A fost la fel de dificil, de exemplu, pentru evrei să practice credința lor sau pentru musulmani. Lumea, în general, nu vorbea despre asta, dar aproape toți cumva... își doreau să-ți păstreze credința și religia. Lumea ținea foarte mult să aibă o nuntă la biserică sau să-și boteze copilul la biserică, chiar dacă, între evenimente, majoritatea nu prea frecventau serviciul religios. Și așa, în familie, lumea se dădea credincioasă, dar în public, lumea se dădea dezinteresată. Mi s-a părut întotdeauna ciudată această atitudine. Până în ziua de azi mi se pare ciudată. Sunt mulți care acasă vorbesc într-un fel, și în oraș vorbesc în alt fel despre credință și religie. Cumva, această atitudine duplicitară am moștenit-o din comunism, când aproape totul funcționa duplicitar și cred că este cazul să scăpăm de ea.


 Perspectiva mea nu a fost foarte diferită de perspectiva majorității. Pot să spun așa, simplu, cam toți i-am urât pe comuniști și comunismul, sigur, în afara celor care au fost un fel de șefi în comunism și care au avut avantaje și materiale și de alte natură și, de fapt... Ca și în ziua de astăzi, unii politicieni încearcă să folosească poziția politică pentru înavuțire personală. Așa au fost și atunci mulți. I-am urât. Și asta nu din cauză că sunt etnic german sau sas, ci din cauză că sunt român, cetățean român, evident.

 Aici, dacă ar fi să vă răspund, ar dura cam mult, dar să fac un rezumat. Nu, sistemul educațional este anacronic și nu este adaptat vremurilor noastre și, mai grav, nu este adaptat viitorului, că noi facem educație pentru viitor, nu pentru trecut. Folosim trecutul ca să ne pregătim pentru viitor și, exact din acest motiv, am început un proiect pe care poate îl cunoașteți din auzite, „România Educată”, prin care vreau să definim întreg cadrul pentru o schimbare a învățământului românesc care să fie utilă românilor în general, mai ales tinerelor generații și care să pregătească tinerii pentru viitorul lor. Și voi, și eu, constatăm de multe ori că și politicienii vorbesc în Parlament cu tot felul de ocazii ca să ne spună cum a fost pe vremea lor. Eh, e ok, dar nu mai este vremea aceea. Acum avem alte pretenții, altă societate, alt mediu global și vrem să pregătim pentru ce va fi, nu pentru ce a fost pe vremea noastră și proiectul continuă. Despre acesta există și informații pe site-ul nostru și multe runde de dezbateri, de discuții, pentru cine este interesat, își găsește ușor intrare. Este o dezbatere pe care o vreau largă.

Răspunsul este extrem de simplu: numai prin educație. Nu există altă cale, putem să o tot învârtim. Ar fi existat, chiar la început, după revoluție, varianta să îi eliminăm pe foștii comuniști din politică, doar că nu am făcut și nu mai sunt chiar așa mulți, dar obiceiurile proaste se pare că multe s-au păstrat. Nu ca să mă disculp, dar ca să înțelegeți că eu, chiar dacă am trăit jumătatea mea de viață în comunism, atunci nu am activat politic. Mult mai târziu am intrat în politică. Deci, sunt oameni care și-au dorit și atunci să facă România mai bună și nu și-au pierdut optimismul nici până în ziua de astăzi.

Nu, nu cred așa ceva. Nu cred în nimic din ce a fost în vremea comunismului, chiar dacă unele aspecte, cel puțin aparent, au dat rezultate atunci bune. Nu, fiindcă întreg sistemul a fost greșit și nu poți să iei dintr-un sistem greșit părți ca să îmbunătățești un alt sistem. Noi trebuie să avem curajul și puterea să construim o societate sănătoasă și asta nu se poate face integrând părți din comunism. Am putea, dar cu altă ocazie, când avem timp, să facem un fel de dezbatere filosofică și să îmi spuneți ceva ce vi se pare pozitiv și vă explic de ce nu este pozitiv, dar astăzi este un pic complicat. Trebuie un pic mai mult timp pentru asta. Ne-am pus această problemă și când am fost de vârsta voastră, și când am fost un pic mai matur și până în ziua de astăzi. Răspunsul meu cert este: nu se poate.

 Oh, nenumărate, dar nu mi s-a părut greu. Am intrat în politică cu dorința de a schimba lucrurile. Sigur, de a le schimba în bine, cum am crezut eu că este bine și se pare că am fost relativ convingător și am ajuns aici. Dar, greutăți, nenumărate, dar ele fac viața interesantă.

Nu am instrumentul constituțional...
Da, se întâmplă și sentimentul se numește frustrare politică, dar nu mă las descurajat.
Nu doresc nimănui să retrăiască ceea ce am trăit noi în comunism. Dar, ca dascăl, îmi doresc să îmi găsesc cuvintele potrivite să-i fac pe cei cărora le vorbesc să înțeleagă că a fost o mare greșeală, o greșeală fundamentală a societății, a statului, a oamenilor și să construim un viitor unde astfel de scăpări nu mai sunt posibile fiindcă, în definitiv, educația este baza societății. Fără educație ajungem prea repede și prea ușor în situația să acceptăm lucruri care nu ar trebui acceptate. Dacă ne uităm în urmă, cam toate regimurile dictatoriale s-au putut construi fiindcă oamenii s-au uitat în altă parte sau au dat din umeri sau nu au participat și, când ar fi vrut să participe, când lucrurile au fost evident greșite, deja a fost târziu și sistemul pusese stăpânire pe întreg statul, pe întreaga societate. De aceea mi se pare atât de importantă educația mai degrabă civică, nu vorbesc aici despre educația de specialitate, ca să ridicăm vocea și să spunem ce credem înainte să fie prea târziu. Nimeni nu și-a imaginat că se poate ajunge într-o dictatură oribilă nici în Germania când s-a întâmplat, nici la noi când s-a întâmplat, și la noi s-a întâmplat de două ori consecutiv, nici în altă parte. Oamenii contează și noi contăm, fiecare dintre noi contează dacă suntem activi, dacă avem curajul să ne ridicăm și să spunem „asta nu este bine”, e nevoie de mult curaj pentru așa ceva și sper că v-am convins un pic astăzi că, în afara de literatură, mate, fizică, chimie, este nevoie și de acel curaj care se bazează pe educație, să spui „eu cred că aici lucrurile merg prost”. Câteodată este, însă, bine să spună și „aici nu, lucrurile merg bine”. Aici merg bine. (...) Mi-a plăcut discuția, mulțumesc! Acum, vreau să vă salut, dar în ordine inversă!

Este o deosebită plăcere pentru mine să particip împreună cu dumneavoastră la lansarea oficială a primei Președinții a țării noastre la Consiliul Uniunii Europene.

La 12 ani de la aderarea la Uniunea Europeană, România preia un rol de prim-plan la nivel european.

Dacă privim puțin în urmă, întoarcerea țării noastre în familia europeană a reprezentat un deziderat de o importanță aparte, pentru care am depus toate eforturile la nivel național și pentru care cu toții am lucrat cu dedicație și profesionalism, având convingerea fermă că proiectul european este o construcție unică în lume, o construcție de pace și prosperitate, și singura cale de a asigura progresul comun al statelor europene.

Astăzi, cu aceeași convingere preluăm exercitarea Președinției Consiliului Uniunii Europene, cu obiectivul principal de a contribui la consolidarea unui Europe mai coezive, mai unite, mai puternice.

Primul semestru al anului 2019 va fi definitoriu pentru dinamica viitoare a Uniunii Europene. Uniunea se confruntă în prezent cu diverse provocări, atât interne, cât și externe, precum procesul de retragere a Marii Britanii din Uniune, migrația și securitatea în vecinătatea sa imediată și dincolo de continentul european.

Construirea Uniunii Europene de astăzi a fost posibilă pentru că părinții fondatori au crezut în proiectul european, în idealurile și în valorile sale.

Noi credem astăzi, mai mult ca oricând, că Uniunea Europeană este în mod incontestabil un proiect de succes, un proiect puternic și un proiect viabil.

Cei peste 60 de ani de pace de care s-a bucurat cea mai mare parte a continentului nostru stau mărturie forței, temerității și încrederii tuturor în capacitatea noastră de a coopera în mod eficient și sustenabil.

Ei sunt dovada că «uniți în diversitate» nu este un simplu motto, ci expresia faptului că Uniunea noastră este un proiect peren, capabil să se remodeleze mereu, fără a renunța la principiile și valorile fondatoare.

Ca parte integrantă a acestei comunități europene, României îi revine acum misiunea de a avansa agenda noastră comună.

Știm cu toții că exercitarea unei Președinții este o misiune de înaltă responsabilitate, care presupune deopotrivă angajament și pragmatism pentru a putea răspunde de o manieră concretă, adecvată și realistă tuturor provocărilor.

Mai multă unitate și coeziune - aceasta este calea pe care o propunem pentru următoarele șase luni și pe care va trebui să o urmărim cu toții cu consecvență.

Avem o serie de dosare importante pe agenda europeană, precum negocierile privind viitorul Cadru Financiar Multianual post-2020, iar contextul Președinției României va fi marcat de alegerile pentru viitorul Parlament European.

Pe acest fond, va trebui să demonstrăm că, prin unitate și consens, putem defini o nouă pagină a proiectului nostru comun. Avem nevoie de mai multă coeziune în toate acțiunile noastre la nivelul Uniunii Europene, indiferent că vorbim de o Europă a convergenței, de o Europă mai sigură, de o creștere a rolului Europei ca actor global sau de valorile noastre comune. Coeziunea este, în viziunea noastră, un aspect esențial pentru a asigura avansarea proiectului european.

După cum spuneam, pe parcursul mandatului nostru de Președinție a Consiliului Uniunii Europene vor avea loc momente marcante pentru evoluția Uniunii Europene și avem încrederea că reuniuni de o semnificație aparte, precum Summitul de la Sibiu, vor oferi noi perspective Europei de mâine.

Îmi exprim dorința și speranța ca 9 mai 2019 să rămână în istoria proiectului european ca un moment de reafirmare a narativului unei Uniuni puternice și unite.

Astăzi avem plăcerea de a marca împreună începutul unei perioade de șase luni importante pentru țara noastră și pentru Uniune.

Ne propunem să reușim împreună, pe parcursul acestor luni, să consolidăm unitatea și coeziunea, într-un moment cu teste și mize importante pentru Uniunea noastră, Uniunea noastră Europeană, a tuturor.

Mă bucur să mă aflu astăzi în fața dumneavoastră și să avem un dialog pe tema viitorului Uniunii Europene și a priorităților noastre comune în perioada care urmează.

Relațiile României cu Republica Federală Germania au o semnificație deosebită și un real caracter strategic, de parteneriat privilegiat. Dialogul nostru înregistrează un ritm susținut, iar la nivelul Uniunii Europene am avut ocazia să cooperăm îndeaproape pe durata primei Președinții române a Consiliului Uniunii Europene, şi  acum, în perspectiva viitoarei Președinții germane a Consiliului din a doua parte a acestui an.

Dați-mi voie să folosesc acest prilej pentru a reaminti faptul că anul trecut am comemorat 30 de ani de la căderea Cortinei de fier, precum şi 30 de ani de la Revoluția din decembrie 1989 din România.

În acești ultimi 30 de ani, România a parcurs un drum complex către o societate democratică şi pluralistă, în cadrul unui proiect de societate bazat pe democratizarea țării, pe ancorarea în sistemul de valori europene, prin aderarea la Uniunea Europeană şi NATO. Doresc să aduc un omagiu tuturor cetățenilor români, care au făcut posibil acest drum, prin atașament față de familia europeană, tenacitate şi perseverență.

Ca urmare, România contribuie astăzi, la 30 ani de la Revoluția din decembrie, cu entuziasm și implicare deplină la conturarea viitorului Uniunii Europene, a viitorului nostru comun ca europeni.

După cum cunoașteți, în prima jumătate a anului 2019, România a deținut Președinția Consiliului Uniunii Europene pentru prima oară de când a aderat la Uniune. România a exercitat cu succes şi cu angajament pro-european această responsabilitate, într-un moment complex pentru Uniunea Europeană, marcat de pregătirea alegerilor europene şi de tranziția între două cicluri instituționale și legislative, dar şi de incertitudinile generate de Brexit.

Am lucrat intens și am reușit să menținem un echilibru constant între ritmul alert al schimbărilor și obiectivul păstrării unității celor 27 de state membre ale Uniunii. Experiența Președinției române a Consiliului Uniunii Europene, dar și alte evoluții în plan european la care am fost parte, mi-au demonstrat că, având o voce unică, coerentă la nivelul Uniunii Europene, putem, împreună, să facem față tuturor provocărilor.

Prioritatea noastră a fost aceea de a ne asigura că împreună stabilim principii şi direcții de acțiune pentru un proiect european mai puternic, mai unit şi mai aproape de cetățeni, fără diviziuni, cercuri concentrice sau viteze multiple de dezvoltare.

Sunt convins că Summitul extraordinar de la Sibiu din 9 mai 2019, evenimentul major găzduit de România pe durata Președinției noastre la Consiliul Uniunii Europene, a stabilit foarte corect şi cuprinzător așteptările noastre, ale tuturor, din acest punct de vedere.

„Spiritul de la Sibiu” definește astăzi dorința comună a liderilor europeni și a statelor membre de a lucra împreună pentru o Europă unită în pace și democrație - o singură Europă, de la Est la Vest, de la Nord la Sud, condusă de valorile și libertățile sale, în interiorul și dincolo de granițele sale.

Consider că cele 10 angajamente asumate în Declarația de la Sibiu reprezintă o moștenire importantă construită pe durata Președinției României la Consiliul Uniunii Europene şi o „fundație” pentru ceea ce avem astăzi de făcut. Este în egală măsură reprezentativă pentru caracterul puternic pro-european al cetățenilor români. Este esențial acum să acționăm pe baza acestor angajamente, așa cum sunt acestea reflectate şi în Agenda Strategică a Uniunii pentru perioada 2019 - 2024.

Din momentul adoptării Agendei Strategice, interesul nostru, al statelor membre, trebuie să se îndrepte spre implementarea acesteia, iar pentru acest lucru avem nevoie de o cooperare strânsă între statele membre, inclusiv pe filieră parlamentară, a familiilor politice care sprijină consolidarea proiectului european.

Pe fondul provocărilor multiple cu care se confruntă Uniunea Europeană, de la aspectele economice şi sociale, la criza migrației și la situația fără precedent în care un stat membru este pe cale să părăsească Uniunea, a fost şi este nevoie, mai mult ca oricând, de regăsirea unei viziuni comune, consensuale, de un echilibru „înțelept” între realitățile specifice din fiecare stat membru și dorința de a consolida împreună o Uniune veritabilă, o Uniune orientată spre viitor.

De asemenea, avem nevoie să construim punți nu numai între statele membre, dar și între diferitele regiuni europene, între cetățeni. Numai astfel ne putem înțelege mai bine preocupările și așteptările, putem acționa ca o veritabilă familie capabilă să găsească soluții care să acomodeze pe toți membrii săi. Cred că dumneavoastră înțelegeți cel mai bine valențele și importanța coeziunii între prioritățile de acțiune formulate la nivelul Uniunii și acțiunea efectivă, firească, în beneficiul cetățeanului european.

Îmi exprim deplina satisfacție pentru faptul că, prin dezvoltarea cooperării între diferitele landuri germane și autoritățile din România, putem contribui la întărirea acestei coeziuni, la construcția unei Europe mai aproape de cetățenii săi.

Uniunea Europeană este un model economic, social și politic de succes, bazat pe un concept unic la nivel mondial. Când vorbim despre viitorul Uniunii Europene, ne referim la consolidarea Uniunii, la funcționarea unitară a acestui proiect și la faptul că fiecare stat membru trebuie să își găsească locul în cadrul acestuia și să se simtă pe deplin integrat.

Ceea ce își dorește România este o consolidare a proiectului integrării europene în baza principiului convergenței și coeziunii. Nu trebuie să uităm că Uniunea va fi cu atât mai puternică și relevantă cu cât fiecare stat membru este mai puternic din punct de vedere economic și social.

Avem nevoie de o reflecție constantă la nivel european privind viitorul nostru comun. Din această perspectivă, Conferința privind Viitorul Europei, care va debuta în acest an și se va desfășura inclusiv pe perioada viitoarei Președinții germane a Consiliului Uniunii Europene, reprezintă o oportunitate de care trebuie să profităm pe deplin pentru a crea o platformă de dezbatere la toate nivelurile Uniunii - european, național și local.

Această dezbatere trebuie să conducă spre cea mai bună variantă de dezvoltare și întărire a proiectului european și, în niciun caz, spre repunerea în discuție a principiilor fundamentale pe care proiectul european a fost clădit.

Pledez ferm pentru unitate, coeziune, solidaritate şi pentru calea europeană comună în eforturile de consolidare a proiectului european.

În viziunea României, obiectivele majore către care trebuie să fie orientate acțiunile noastre comune la nivel european continuă să vizeze, în linie şi cu angajamentele asumate la  Summitul de la Sibiu: o Europă unită, fără diviziuni între Est-Vest, Nord-Sud; o Europă care aduce statelor membre mai multă convergență și egalitate, care generează rezultate mai tangibile pentru cetățeni. Susținem, totodată, o Uniune care menține ușile deschise pentru primirea de noi membri, atunci când aceștia fac progresele necesare pentru a se alătura Uniunii.

Doresc să vă asigur că, în noul ciclu instituțional și legislativ european, România va urmări cu precădere să aducă o contribuție semnificativă în conturarea viitoarelor politici ale Uniunii.

După experiența bogată dobândită în urma Președinției rotative a Consiliului Uniunii Europene, România a demonstrat că are maturitatea necesară pentru a avea o voce mai puternică în definirea politicilor europene.

Transformarea priorităților strategice comune în acțiuni și rezultate concrete este extrem de importantă. În viziunea noastră, principalele linii pe care ar trebui să ne concentrăm eforturile în perioada următoare ar trebui să vizeze următoarele domenii:

Promovarea creșterii economice incluzive și sustenabile prin adoptarea unui buget european adaptat ambițiilor Uniunii, cu alocări substanțiale pentru politicile tradiționale ale Uniunii Europene (Politica de Coeziune și Politica Agricolă Comună), dar care să ofere, în același timp, un răspuns adecvat noilor provocări la nivelul Uniunii.

Am spus în nenumărate rânduri și vreau să reiterez și astăzi: dacă dorim să fim consecvenți cu ambițiile noastre politice, dacă dorim să ducem la îndeplinire tot ceea ce ne-am propus, trebuie să avem curajul de a ne asuma un buget ambițios.

Uniunea viitorului nu mai este Uniunea pe care am cunoscut-o cu 7 ani în urmă, măcinată de criza economică și financiară, atunci când am agreat un buget realist pentru acel moment.

Uniunea Europeană pe care dorim să o proiectăm este o Uniune ambițioasă, cu obiective majore - legate de climă, migrație, digitalizare, competitivitate sporită în plan internațional prin educație, cercetare, un rol sporit pe scena internațională.

În același timp, viitorul se datorează prezentului, iar prezentul ne arată că avem încă nevoie de resurse considerabile pentru a asigura convergența economică și socială, pentru a reduce diferențele dintre noi.

Coeziunea și dezvoltarea regională au acționat deja cu succes de-a lungul multor ani în acest sens și trebuie să continue să reprezinte vectori substanțiali de dezvoltare economică și socială.

În același timp, sprijinirea cercetării, inovării și digitalizării la nivel european sunt importante și pentru noi. Expertiza românească în aceste domenii este relevantă și poate fi valorificată cu succes.

Apreciem însă ca fiind necesară o mai mare deschidere a consorțiilor din proiectele de cercetare pentru a depăși clivajul încă persistent în multe dintre acestea între Est și Vest.

Aprofundarea Pieței Unice este o condiție importantă pentru sprijinirea competitivității întreprinderilor din Uniune și crearea de beneficii pentru cetățeni, fie că vorbim despre drepturile consumatorilor sau despre accesul la diverse servicii și produse, asigurarea unui viitor digitalizat pentru Uniunea Europeană și o tranziție graduală și justă, din punct de vedere economic și social, către neutralitate climatică.

Convergența aduce beneficii tuturor statelor membre. Pentru atingerea acestui obiectiv, trebuie, însă, să promovăm o convergență reală, o creștere economică incluzivă și o Uniune care să păstreze și să faciliteze deplina funcționare a celor patru libertăți și să evite orice fel de protecționism și discriminare în cadrul Pieței Interne.

Aș vrea să menționez, în acest context, dezamăgirea legată de rezultatul negocierilor asupra Pachetului privind transportul rutier în Uniunea Europeană (Pachetul Mobilitate I). Unele dintre prevederile în curs de adoptare nu doar că afectează libertățile fundamentale de circulație a persoanelor și de furnizare de servicii în Uniunea Europeană, dar subminează și capacitatea statelor membre de a atinge obiectivele climatice asumate. Sunt soluții care afectează politicile europene şi care pun sub semnul întrebării integritatea Pieței Interne a Uniunii.

S-au  făcut eforturi deosebite în plan european în ultimii ani pentru a pune în practică măsuri și instrumente noi care să ne garanteze o mai bună protecție a frontierelor externe ale Uniunii și implicit a securității interne a Uniunii. Este foarte important ca aceste noi instrumente să fie implementate eficient în anii care vin, pentru întărirea siguranței și securității tuturor cetățenilor europeni.

România este parte a acestor mecanisme și instrumente și va face tot ce este posibil pentru a contribui la asigurarea funcționalității complete a zonei de liberă circulație.

În același timp, trebuie să reamintesc faptul că România este încă în așteptarea unei binemeritate Decizii de aderare la spațiul Schengen, fără de care nu putem vorbi de o funcționalitate deplină a zonei de liberă circulație. Această decizie trebuie să facă parte din acțiunile noastre în perioada următoare.

Este necesar, de asemenea, să continuăm eforturile pentru dezvoltarea unui răspuns eficient și durabil la provocările generate de migrație, mai ales că acestea continuă să fie vizibile în multe din societățile noastre, cu toate că am reușit să depășim perioada de criză.

Este, de asemenea, importantă consolidarea acțiunii și rolului extern al Uniunii Europene prin menținerea angajamentelor asumate față de partenerii Uniunii  din vecinătatea Estică și Sudică, inclusiv prin avansarea procesului de extindere a Uniunii Europene. Din această perspectivă, România va continua să pledeze activ pentru deschiderea negocierilor de aderare cu Albania și Republica Macedonia de Nord cât mai curând posibil, animată de convingerea fermă asupra valorii strategice, dar și a valorii democratice, profund transformatoare a procesului de extindere în regiune.

Viabilitatea, atractivitatea și credibilitatea proiectului european depind esențial de sprijinul ferm pentru continuarea extinderii Uniunii. Numai o perspectivă europeană credibilă, reală, poate genera impulsul necesar eforturilor partenerilor noștri de modernizare, de transformare, și de reconciliere istorică.

Pe palierul estic, avem nevoie în continuare de o implicare activă în cadrul Parteneriatului Estic, pe baza unui angajament puternic al tuturor părților, a îndeplinirii clare a angajamentelor asumate și a unei comunicări adecvate cu cetățenii Uniunii și din statele partenere.

Nu în ultimul rând, este esențial să urmărim consolidarea parteneriatelor Uniunii Europene cu aliații tradiționali, precum și implementarea inițiativelor din domeniul securității și apărării comune, în deplină complementaritate cu NATO.

Mai presus de orice, în conturarea viitorului Uniunii Europene, scopul nostru comun trebuie să fie continuarea și consolidarea evoluțiilor democratice, care au transformat fundamental în bine fața continentului european şi au adus libertate, democrație, societăți bazate pe respectul pentru drepturile omului,  precum şi mai multă prosperitate cetățenilor europeni.

Vorbeam, în debutul intervenției mele, de necesitatea construirii de punți între noi pe care să se bazeze o Uniune mai coezivă în viitor. Din această perspectivă, nu pot să închei fără a mă referi la câteva aspecte ale cooperării noastre bilaterale care pot contribui la îndeplinirea acestui obiectiv.

Din punct de vedere economic, faptul că Germania reprezintă primul partener comercial al țării noastre, fiind, în același timp, cel de-al treilea investitor pe piața românească, ne încurajează să menținem aceeași atenție deosebită pentru cooperarea în acest domeniu, cu atât mai mult cu cât peste 300.000 de români și-au găsit un loc de muncă în urma investițiilor germane din România.

Landul federal Bavaria a ocupat întotdeauna un loc special în ceea ce privește legăturile politice, economice sau culturale ale României cu Germania.

Aici există o comunitate românească puternică, respectată pentru modul în care a reușit să se integreze și să se implice în viața socio-culturală și economică a întregului land.

În același timp, etnicii germani originari din România, sașii transilvăneni și șvabii, și-au adus pe deplin aportul la crearea istoriei și trasarea identității țării noastre.

Românii care s-au stabilit de-a lungul timpului în Germania și minoritatea germană din România reprezintă adevărata punte de legătură în cadrul relațiilor noastre și principalul punct de plecare al dialogului nostru bilateral.

În încheiere, doresc să urez tuturor un an bun, care să ne apropie şi mai mult, într-o Europă mai puternică şi mai unită!

Recunosc că îmi face o deosebită plăcere să particip la dezbaterea „Satul românesc, parte integrantă a ruralului european”, căreia i-am acordat Înaltul Patronaj.

La ușă m-au așteptat domnul Președinte cu doamna Primar și am înțeles că vă doriți să ne vedem mai des. Acest lucru mi-l doresc și eu. Deci, haideți să considerăm întâlnirea de astăzi un început.

Mă bucur să am această întâlnire cu dumneavoastră într-un format care ne permite dialogul direct și vă încurajez să discutăm deschis despre problemele care vă preocupă, ne preocupă.

Felicit Asociația Comunelor din România pentru organizarea acestui eveniment și pentru cele peste două decenii de activitate!

Sunteți una dintre vocile reprezentative ale administrației românești, iar forța dumneavoastră este dată atât de faptul că administrați cu iscusință aproape jumătate din populația României, cât și de capacitatea de a acționa împreună, pentru binele comun.

În primul meu mandat de Președinte am mers mult prin țară și m-am întâlnit cu mulți primari. Știu, așadar, că există o serie întreagă de probleme care apasă greu pe umerii comunităților locale și, implicit, pe umerii primarilor, și, tocmai de aceea, mă voi referi punctual la câteva dintre ele.

Am susținut, în repetate rânduri, că dezvoltarea comunităților locale nu poate fi realizată în absența fondurilor, care nu doar că trebuie să fie suficiente pentru a acoperi nevoile de pe plan local, ci trebuie să aibă și o alocare predictibilă. Exemplul ultimilor ani ne-a arătat ce rezultate dezastruoase se pot genera prin politici care nu țin cont de aceste premise esențiale.

Bugete construite nerealist, ignorarea unor reguli elementare privind finanțele publice, subfinanțarea cronică a necesarului de investiții, fonduri alocate după bunul plac al puternicilor zilei, toate aceste practici au blocat pur și simplu dezvoltarea comunităților.

Acea perioadă, marcată de incompetență și diletantism, s-a încheiat, în sfârșit. Actualul Guvern nu doar că a crescut alocările pentru acest an, dar are, ca priorități, dezvoltarea rurală, sprijinirea comunităților locale prin programe finanțate atât de la bugetul de stat, cât și din fonduri europene, modernizarea și eficientizarea administrației publice locale.

Eu sunt sigur că procesul de reformare și modernizare va intra în linie dreaptă imediat ce vom avea o majoritate parlamentară care să reflecte voința cetățenilor și îmi doresc ca acest lucru să se întâmple cât mai repede.

În acest program de modernizare, satul românesc este o componentă esențială, iar una dintre priorități este ca marile programe naționale de investiții în mediul rural să fie reconfigurate, astfel încât să existe o transparentizare a acestora și o gestionare corectă a fondurilor publice.

Foarte mulți dintre dumneavoastră ați implementat, în comunele pe care le reprezentați, proiecte finanțate prin Programul Național de Dezvoltare Locală. Și au fost bani mulți, uneori, și proiecte reușite în multe cazuri. Banii investiți eficient înseamnă întotdeauna dezvoltare, însă nu trebuie să trecem cu vederea neajunsurile acestui program. Tocmai de aceea, spun răspicat: acest program trebuie regândit, nicidecum desființat. Nu cred că este nimeni în această sală care dorește să mai asistăm la acordarea banilor pe criterii politice sau la decontarea unor lucrări fictive sau prost realizate.

Risipa banilor publici trebuie stopată definitiv, iar acest lucru se poate realiza printr-o abordare coerentă și responsabilă.

De asemenea, un program absolut necesar și care va aduce beneficii certe comunităților locale este cel care vizează extinderea rețelei de gaze, anunțat deja de actualul Executiv. În 2018, de exemplu, s-au distribuit gaze naturale în doar 945 de localități din România, ceea ce înseamnă că doar aproximativ o treime din populație este conectată la rețeaua de gaze. Este un procent îngrijorător, care trebuie să ne determine să acționăm.

Mediul rural nu poate fi condamnat, la infinit, la sărăcie și subdezvoltare. Aproape jumătate din populația României nu este conectată la sistemul de canalizare și doar unul din trei români care locuiesc în mediul rural este deservit de sistemul public de alimentare cu apă.

Trebuie să intrăm în normalitatea secolului în care trăim, iar investițiile trebuie să se realizeze ținând cont de nevoile din teritoriu.

Nu trebuie să mai vedem parcuri excesiv pavoazate și costisitoare, amenajate în mijlocul câmpului sau la marginea satului, în condițiile în care localitățile respective nu sunt racordate la rețeaua de apă și nici la rețeaua de canalizare. Cu alte cuvinte, nu ne mai permitem să avem subdezvoltare și risipă.

Avem, totodată, nevoie de programe dedicate dezvoltării spiritului antreprenorial în mediul rural, de posibilități concrete de atragere a tinerilor în agricultură și de valorificarea întregului potențial al patrimoniului cultural de care dispune fiecare colectivitate locală.

Dacă tot vorbim despre bani, veți fi de acord cu mine că alocările de la bugetul de stat nu reprezintă singura sursă de finanțare a funcționării și dezvoltării autorităților locale.

Așadar, accesarea fondurilor europene trebuie să constituie o prioritate pentru fiecare administrație din România și mulți dintre dumneavoastră ați făcut lucruri admirabile cu acești bani. Așa cum știți, în această perioadă se discută, la nivel european, Cadrul Financiar Multianual, adică bugetul UE pe următorii ani, sursa acestor fonduri.

Am susținut, chiar în ultima întâlnire pe care am avut-o cu Președintele Consiliului European, că Politica de Coeziune și Politica Agricolă Comună trebuie să aibă o finanțare corespunzătoare și condiții de implementare flexibile, pentru că doar așa pot fi recuperate decalajele de dezvoltare dintre statele membre ale Uniunii Europene.

Un alt subiect extrem de important la care vreau să fac referire este educația, un domeniu fundamental pentru viitorul României, care este, însă, marcat de numeroase disfuncționalități.

Investiția în educație înseamnă investiția în viitor, iar copiii din mediul rural trebuie să beneficieze de aceleași condiții ca și cei care învață în marile orașe.

Unul dintre obiectivele asumate prin proiectul „România Educată” este reducerea discrepanțelor dintre școlile din medii diverse, ceea ce presupune, evident, finanțarea adecvată a școlilor din mediul rural și politici de atragere a cadrelor didactice.

Depopularea satelor, abandonul școlar, accesul la educația timpurie, lipsa spațiilor de învățământ sigure reprezintă mari îngrijorări. Pentru a găsi soluțiile adecvate acestor probleme grave, unele chiar critice, este necesară o abordare integrată, pe termen lung, care să implice atât autoritățile centrale, cât și pe cele de la nivel local. Cu alte cuvinte, să nu mai „peticim”, ci să creăm programe concrete, gestionate riguros și, mai ales, predictibil, prin care școala românească de la sat să ajungă și ea în secolul XXI.

În fine, o altă problemă la care vreau să mă refer este nevoia de modernizare și eficientizare a administrației publice. Administrația publică locală trebuie să răspundă exigențelor actuale și să se afle, mereu, în slujba cetățeanului. Este absolut esențial ca transparența, integritatea, profesionalismul, corectitudinea și meritocrația să guverneze administrația publică centrală și locală, astfel încât calitatea vieții românilor să se îmbunătățească, iar serviciile oferite de instituțiile publice să fie la cel mai înalt nivel.

Satul românesc, dragii mei, are un potențial uriaș de dezvoltare! Nu o spunem doar noi, ci o spun și străinii care ne vizitează țara. Nu ne lipsesc nici ideile și nu ne lipsește nici forța.

Ce ne lipsește este un plan pe termen lung, o strategie clară și cu acțiuni concrete pentru ca potențialul rural să poată fi pus în valoare mai bine și mai eficient.

Iar acest plan trebuie să aibă un obiectiv prioritar: să punem punct acelor practici care perpetuează și accentuează inegalitățile dintre mediul rural și mediul urban.

România normală nu este aceea în care unii cetățeni au mai puține șanse și oportunități doar pentru că locuiesc la sat. Fiecare român, indiferent de locul în care trăiește, trebuie să aibă acces la servicii publice de calitate și să găsească în administrația locală un partener onest. Aceasta este România normală pe care mi-o doresc și pe care românii și-o doresc.

În final, vă asigur de tot sprijinul meu în a găsi împreună cele mai bune soluții, pentru că dumneavoastră sunteți parte a acestui proces de modernizare.

Vă îndemn, așadar, să contribuiți, în continuare, la bunul mers al comunităților pe care le reprezentați și aștept cu mare interes întrebările dumneavoastră.

Vă mulțumesc pentru invitația de a participa la bilanțul Ministerului Afacerilor Interne pe anul 2019 și mă bucur să fiu astăzi alături de dumneavoastră!

Reprezentați o componentă esențială a sistemului de securitate națională, iar activitatea pe care o desfășurați are un impact direct asupra vieții și siguranței românilor.

Aveți onoranta misiune de a proteja oamenii și de a asigura un climat social de echitate și de echilibru.

O națiune se dezvoltă atunci când cetățenii au încredere în autorități și în capacitatea acestora de a le apăra drepturile și libertățile civice, cu respectarea legilor și a Constituției.

Tocmai de aceea, rolul dumneavoastră este fundamental și vă încurajez să nu vă abateți niciun moment de la a vă face profesia cu responsabilitate și competență.


Ministerul Afacerilor Interne are o contribuție importantă și la misiuni și operații care se desfășoară în afara țării, sub egida Uniunii Europene, OSCE, NATO și ONU. Prin înalta pregătire, conduita și rezultatele obținute, forțele române trimise în aceste zone sunt apreciate de partenerii noștri internaționali și au creat țării noastre o bună imagine externă.

Subliniez, de asemenea, și implicarea dumneavoastră semnificativă, în anul 2019, la îndeplinirea obiectivelor naționale pe temele de interes particular, în contextul Președinției de succes a României la Consiliul Uniunii Europene.

Vă mulțumesc și pentru modul în care ați sprijinit desfășurarea, la Sibiu, a Summitului informal al șefilor de stat sau de guvern din Uniunea Europeană, precum și organizarea vizitei oficiale în România a Sanctității Sale Papa Francisc.

Totodată, corectitudinea și vigilența cu care v-ați îndeplinit rolul conferit de lege pe parcursul celor trei runde de alegeri care au avut loc în 2019 au făcut ca procesul electoral să se desfășoare fără incidente, cu respectarea normelor și a principiilor democratice.

Anul trecut, Ministerul Afacerilor Interne a depus eforturi însemnate, pe care le salut, și pentru prevenirea și combaterea fenomenului migrației ilegale, pentru securizarea frontierelor de stat și a frontierei comune a Uniunii Europene, precum și pentru managementul situațiilor de urgență.

Dincolo de aceste aspecte pozitive, activitatea din ultimii ani a Ministerului Afacerilor Interne a demonstrat o serie de deficiențe de ordin managerial, de coordonare și chiar lipsă de profesionalism, în contextul unor situații precum cazul Caracal sau evenimentele din 10 august 2018.

Instituția dumneavoastră are obligația să își facă o autoevaluare profundă, pentru a identifica factorii care au dus la situațiile pe care le-am menționat și să ia toate măsurile necesare pentru remedierea cât mai rapidă a problemelor.

Nu poate exista nicio abatere a Ministerului Afacerilor Interne de la menirea sa fundamentală, aceea de a proteja și apăra cetățenii români.

Prin toate activitățile pe care le desfășurați, Ministerul Afacerilor Interne trebuie să acționeze în interesul cetățeanului, al comunității și în sprijinul instituțiilor statului.

Obiectivul fundamental este acela ca legea să fie respectată, iar cetățenii să se simtă în siguranță, având deplină încredere în instituțiile care au misiunea să îi apere și să îi protejeze.

Este imperativ ca factorii de decizie din cadrul Ministerului Afacerilor Interne să conștientizeze pe deplin responsabilitatea pe care o au față de români și să depună toate eforturile necesare modernizării și eficientizării instituției.

Trebuie să vă asigurați că, în toate demersurile pe care le întreprind angajații Ministerului, sunt pe deplin respectate valori și principii precum demnitatea, libertatea individuală, egalitatea în fața legii, cinstea, încrederea și toleranța.

La baza activității dumneavoastră trebuie să stea o concepție modernă privind ordinea publică, siguranța cetățeanului și protecția patrimoniului.

Profesionalismul și competența forțelor de intervenție, prevenirea și anticiparea, decizia precisă și capacitatea de reacție a specialiștilor și a forțelor de ordine publică sunt elemente indispensabile în realizarea cu succes a sarcinilor care vă revin.

Sunt încrezător că obiectivele pe care le-ați stabilit pentru anul 2020 vor fi îndeplinite, în acord cu documentele strategice naționale, cu prevederile legale în vigoare și cu misiunea instituției dumneavoastră.

Vă îndemn să acționați, cu prioritate, pentru protejarea copiilor, tinerilor și tuturor categoriilor vulnerabile. Este esențial să crească siguranța în spațiile școlare și în apropierea acestora și să fie prevenite și stopate orice activități ilicite care pun în pericol sănătatea și integritatea tinerei generații.

O altă direcție asupra căreia este important să vă îndreptați eforturile în viitor este dezvoltarea de noi instrumente care să asigure găsirea și salvarea persoanelor aflate în pericol și extinderea sistemelor alternative de înștiințare și avertizare a populației ori de informare sistemică.

Vă revine, totodată, misiunea de a contribui în continuare la combaterea corupției cu impact asupra capacității instituționale a statului, dar și a imaginii României pe plan extern.

Pentru rezultate optime aveți nevoie, bineînțeles, de suficient personal, care să fie dotat cu echipamente moderne și performante, astfel încât intervențiile pentru protejarea cetățenilor și a bunurilor să fie finalizate cu succes.

O legislație adusă la zi și eliminarea barierelor birocratice sunt, de asemenea, necesare pentru a avea o activitate eficientă.

Finalizarea procesului de aderare a României la Spațiul Schengen, consolidarea Sistemului Național de Management al Situațiilor de Urgență, protecția infrastructurilor critice naționale, creșterea rezilienței naționale și, nu în ultimul rând, protecția civilă a populației și a bunurilor trebuie să rămână prioritare în lista obiectivelor pe care le aveți.

În contextul actual, al combaterii răspândirii infecției cu coronavirus, vă cer să vegheați cu responsabilitate, dar și cu calm, la întărirea controlului la frontierele maritime, aeriene și terestre.
Traversăm o perioadă complicată la nivel global, iar cetățenii au nevoie și de sprijinul dumneavoastră pentru a se simți în siguranță. De modul în care acționați depinde ca panica să nu se instaureze, iar românii să simtă că sunt apărați și protejați.


Exigențele pe care cetățenii le au față de acțiunile instituției dumneavoastră sunt ridicate.

De aceea, pentru a spori încrederea societății în Ministerul Afacerilor Interne, vă îndemn să intensificați eforturile de îmbunătățire a performanței, iar serviciile pe care le asigurați să se bazeze pe cinste, integritate, onestitate și respect față de demnitatea umană.

În încheiere, vă felicit pentru rezultatele obținute în anul 2019 și vă doresc succes în realizarea sarcinilor pe care le aveți de îndeplinit anul acesta.

Am convocat această videoconferință pentru că avem o situație foarte specială în Suceava. Vreau să discutăm ce s-a făcut și ce se va face pentru a rezolva cât se poate de repede această criză, creată prin carantinarea Sucevei și a comunelor din jur.

Dați-mi voie să încep cu o clarificare pentru suceveni. Suntem alături de voi, dragi suceveni! Iar această măsură nu este o sancțiune pentru Suceava sau pentru oamenii din Suceava. Această carantină este o măsură absolut necesară pentru a vă proteja pe voi și pentru a îngrădi răspândirea virusului în zona Sucevei.

Autoritățile, și cele centrale, și cele locale, au primit sarcina foarte clară de asigura absolut tot ce este necesar în Suceava pentru a permite revenirea, cu cât mai repede, cu atât mai bine, într-o stare de normalitate.

Nu se va întrerupe în niciun fel aprovizionarea municipiului Suceava și a comunelor din jur. Economia din zonă, atât cât funcționează, trebuie să meargă mai departe.

Acum, avem câteva chestiuni care totuși nu funcționează și trebuie să fie reglementate foarte urgent. Pentru asta am avut în cursul zilei de astăzi discuții separate cu domnul Prim-ministru Orban, cu domnul ministru Vela, cu domnul ministru Tătaru, și am stabilit deja, în mare, care sunt liniile de acțiune. Aș vrea acum să le rezum un pic, ca să înțeleagă toată lumea ce trebuie să facem în și pentru Suceava.

Din acest motiv, am invitat în videoconferință și pe reprezentanții autorităților locale și deconcentrate din Suceava. Și pot să vă spun de pe acum: mă bazez pe voi toți, fiindcă sucevenii așteaptă de la noi soluții. Eu sunt hotărât să livrăm aceste soluții.

Sunt câteva probleme care pot fi rezolvate într-un timp rezonabil. Aș începe cu chestiunea Spitalului Județean din Suceava. Este o unitate în care știm cu toții că, din păcate, au apărut probleme care s-au propagat. Acum nu este momentul să vedem ce și cum s-a întâmplat până în acest moment. Aceasta este treaba altor autorități. Ceea ce trebuie noi să facem acum este să repunem urgent în funcțiune spitalul din Suceava. Pentru asta este la Suceava domnul ministru al Sănătății, domnul Tătaru, împreună cu domnul secretar de stat Oprea, iar domnul secretar de stat Oprea are o sarcină foarte clară, să repună spitalul în funcțiune. Va rămâne acolo, domnul Oprea, pentru perioada următoare, pentru a se îngriji de conducerea operativă a spitalului. Este corect, este oportun și este necesar să se introducă proceduri militare, deci militarizarea spitalului, pentru a reveni foarte rapid la normalitate.

Este nevoie, evident, ca spitalul să fie dotat cu tot ce este necesar, în așa fel încât personalul medical, medicii, să fie protejați. Din informațiile mele, în acest moment, în spital au fost deja livrate 5.000 de combinezoane pentru medici și personalul medical, de asemenea, 20.000 de măști de protecție, de mănuși, inclusiv medicamente specifice pentru bolnavii de COVID.

Toate aceste lucruri trebuie puse urgent la dispoziția personalului medical! Procedurile trebuie verificate și actualizate.

Este nevoie să se facă o dezinfecție profundă și în spital, și posibil și în oraș. Pentru asta există o echipă specială de dezinfecție, care va veni din Dorohoi și se va ocupa de aceste lucruri.

Este nevoie de testarea urgentă a personalului medical, care, sigur, poate să revină în spital în măsura în care se vindecă. Este nevoie de încă un aparat de testare, care va fi pus la dispoziție în timpul cel mai scurt.

Deci, medicamente sunt, material de protecție este, proceduri sunt, conducere este. Resursa umană există, există în spitalul din Suceava, și mă adresez în mod expres și special medicilor și personalului medical din spitalul Suceava: reveniți, vă rog, la serviciu! Preluați bolnavii, respectați procedurile! Ne bazăm pe voi!

Am mai spus-o și am să o mai repet: medicii, personalul medical, sunt în prima linie de apărare împotriva acestei epidemii. Este nevoie de voi!

Există câteva probleme legate, evident, de procedurile de carantinare a municipiului Suceava și a comunelor din jur.

Înțeleg aici că Poliția, Jandarmeria, în general forțele de ordine, și cu sprijinul Armatei, își fac treaba în toate punctele de control. Vă rog, fiți fermi! Aici este nevoie de fermitate pentru a restabili rapid ordinea.

Din informațiile pe care le am, locuitorii din Suceava și din comunele din jur au înțeles foarte bine miza acestei acțiuni. Majoritatea sucevenilor se conformează, dar forțele de ordine trebuie să intervină rapid, ferm - politicos, dar ferm -, acolo unde există persoane care nu au înțeles care este miza acestor măsuri.

Încă o dată, aceste măsuri s-au luat pentru protejarea sănătății sucevenilor și pentru îngrădirea răspândirii virusului. Fiți clari, fermi, faceți ordine, țineți ordine, sucevenii sunt oameni care doresc să meargă lucrurile înainte.

Este foarte clar că ne vom confrunta în săptămânile următoare cu situații complicate în Suceava, dar, cu siguranță, așa ne spun experții, specialiștii, și în alte zone.

Și vreau, în acest cadru, să vă anunț de o măsură pe care am solicitat-o Guvernului României. În acest sens, am avut astăzi mai multe discuții. Personalul medical, medicii noștri, sunt linia noastră de apărare împotriva epidemiei. Avem încredere în ei, ne punem speranțele în ei, dar trebuie să fim foarte conștienți că pentru ei este o situație de stres major, este un pericol suplimentar la care se expun, avem așteptări mari de la ei și atunci, în consecință, cred că este corect să recunoaștem această situație și să recunoaștem, evident, că este nevoie și de un pic mai mult decât cuvinte frumoase.

Deci, am solicitat astăzi Guvernului să identifice fonduri europene suficiente pentru a putea plăti un bonus lunar medicilor și personalului medical care lucrează cu pacienți COVID. Și vorbesc aici despre un bonus consistent, de câteva sute de euro pe lună. Cred că o sumă de 500 de euro pe lună pentru medicii și personalul medical care lucrează cu pacienți COVID ar fi un bonus onorabil.

Am promisiuni din Guvern, am vorbit cu Premierul Orban, cu ministrul Fondurilor Europene, am promisiuni că în foarte puțin timp vor veni cu soluții foarte concrete.

Trebuie să știți că mă bazez pe dumneavoastră toți, și autorități centrale, și autorități locale din Suceava, să rezolvăm repede și bine această situație, cum vreau să știți că am toată încrederea că autoritățile locale, împreună și coordonate de autoritățile centrale, vor rezolva problemele care apar și în alte zone.

Este extrem de important să fim fermi, să reacționăm rapid, să dăm toate informațiile necesare specialiștilor, dar și populației. Vă solicit tuturor să aveți o comunicare rapidă, eficientă și transparentă.

Vă doresc tuturor mult succes în acest demers extrem de complicat! Vă doresc tuturor sănătate și aștept foarte rapid rezultate pozitive concrete din Suceava.

Vă adresez un cuvânt de bun venit la Palatul Cotroceni și mă bucur să salut comunitatea francofonă din România, parte activă a comunității francofone internaţionale. Prezenţa dumneavoastră - elevi, studenţi, cadre didactice, autorități, antreprenori, reprezentanți ai mass – media sau ai organizaţiilor nonguvernamentale, demonstrează cât de complexă, diversă şi articulată este francofonia în România.

Francofonia se dovedește astăzi o puternică rețea de instituții și proiecte, un cadru complex de relații între oameni și țări, o perspectivă profund umanistă asupra dezvoltării societății. Ca stat membru al Uniunii Europene și al NATO, România vede în participarea sa la Organizația Internațională a Francofoniei o oportunitate în plus de a contribui la rezolvarea marilor provocări de astăzi, precum micșorarea decalajelor economice, șanse reale pentru tineri și combaterea terorismului, care, iată, din nefericire, devine lucru din ce în ce mai preocupant.

Puterea cuvintelor este deviza Zilei Internaționale a Francofoniei 2016. Nu întâmplător, cuvintele fundamentale ale acestei zile - libertate, egalitate, fraternitate, diversitate, solidaritate, universalitate - nu au nevoie a fi traduse din limba franceză în limba română.

Ca stat-far al francofoniei în regiune, țara noastră este conștientă de responsabilitatea și misiunea sa. Suntem mândri să găzduim la București Biroul Regional al Francofoniei, precum și Biroul Regional al Agenției Universitare a Francofoniei. Acestea ne dau posibilitatea unei relaționări strânse cu proiectele globale ori regionale ale organizației.

În acest cadru este potrivit să evocăm rolul avut de România acum 10 ani, în calitate de gazdă a Sommet-ului Francofoniei. Vreau să menționez angajamentul luat atunci privind bursele „Eugen Ionescu”.

De la instituirea lor, acestea au legat, prin forța științei, nu mai puțin de 37 de țări cu 25 de universități din România, printr-un număr de 600 de tineri doctoranzi și postdoctoranzi. Lor li se adaugă anul acesta alți 80 de bursieri. Sperăm în dezvoltarea pe mai departe a acestui instrument important pentru țara noastră și pentru spiritul francofoniei.

Profit de această ocazie și invit mediul de afaceri francofon să se asocieze universităților românești pentru ca tot mai mulți tineri vorbitori de limbă franceză să aibă posibilitatea de perfecționare profesională în România. Salut acordul dintre Ministerul Educației Naționale și Cercetării Științifice și Agenția Universitară a Francofoniei. Este un semnal bun pentru viitorul relației dintre programele Organizației Internaționale a Francofoniei și prioritățile românești.

Sprijinim Planul regional de acţiune recent adoptat, ca expresie concretă a francofoniei soluțiilor, ce pune dezvoltarea durabilă, educația și problematica tineretului în rândul marilor sale obiective.

Suntem bucuroși de interesul pe care l-a generat și de sprijinul de care se bucură Inițiativa Francofonă Națională, cadru de dezvoltare a capacităților instituționale ale României în perspectiva anului 2019. Ne dorim ca în viitorul apropiat dimensiunea economică a francofoniei, inclusiv din perspectivă regională, să se dezvolte. Prezența la această manifestare a unor reprezentanți ai mediului de afaceri ne susține speranțele în această privință.

Privind în sală, sunt impresionat de numărul mare de studenți și elevi prezenți, ca de altfel și de participarea mesagerilor celor aproximativ 7.000 de profesori de franceză, ai elevilor din cele 25 de licee și colegii naționale francofone și ai studenților din cele 33 de universități asociate Agenției Universitare a Francofoniei. Este cea mai bună dovadă a tinereţii mişcării francofone.

Între prioritățile francofoniei se află cea a educării și formării tinerilor, precum și preocuparea pentru inserția lor pe piața muncii.

Pe acest domeniu, obiectivele mișcării francofone și cele ale programului național „România educată” sunt convergente.

Preocupările pentru un statut și un rol mai bine precizat al profesorilor de limbă franceză, precum și pentru programele de studii francofone, pot găsi o rezolvare durabilă în cadrul dezbaterii asupra sistemului național de educație. Francofonia trebuie să fie şi mai mult un cadru al soluțiilor de carieră, o sursă de competențe reale.

Francofonia României este expresia marilor sale valori și a opţiunilor fundamentale ale națiunii. Limba Franței a fost pentru români, ca și pentru multe alte popoare, unda purtătoare a umanismului european. El continuă și astăzi să ne apropie și să dea sens proiectelor noastre.

Obiectivele Organizației Internaționale a Francofoniei, valorile și misiunile sale sunt mai actuale ca oricând. Libertatea de expresie ori respectarea drepturilor fundamentale ale omului, precum și asigurarea efectivă a condițiilor pentru exercițiul drepturilor economice și sociale ale tinerilor sunt, în multe locuri, încă neîmplinite.

Doresc să subliniez angajamentul nostru în sprijinirea dialogului cultural și a respectului diversității, pentru o societate în care educația să fie o pârghie eficientă în evitarea extremismului și intoleranței.

Mă adresez elevilor, studenților, cadrelor didactice ori specialiștilor care dau viață francofoniei: protejați și folosiți moștenirea ei ca pe o importantă resursă de formare și împlinire personală și profesională!

Prin voi, sprijinită pe forța cuvintelor acestei zile, liberté, égalité, solidarité, fraternité, diversité, universalité, România poate fi puternică, poate fi țara demnității umane şi locul împlinirii celor ce trăiesc în cuprinsul hotarelor sale.

Între timp, au avut loc mai multe explozii la metroul din Bruxelles. Nu mai putem să vorbim de o probabilitate. Bruxelles este sub atac terorist. Europa este sub atac terorist.

Condamnăm cu toată fermitatea aceste atacuri teroriste. Ne amintim cu durere de atacurile care au avut loc la Paris. Europa este sub asediu terorist. Astăzi este o zi neagră pentru lumea civilizată.

Condamnăm aceste atacuri, însă exprim toată compasiunea și solidaritatea cu Belgia, cu autoritățile belgiene. Ne oferim întregul sprijin, împreună cu Guvernul României vom veni în sprijinul autorităților belgiene cu tot ce este nevoie.

În aceste momente, este nevoie de foarte multă solidaritate. Este nevoie să ne exprimăm această solidaritate și această compasiune.

Vă invit ca la acest moment să ne îndreptăm cu un gând spre victimele acestor atentate. Vă propun un moment de reculegere!

Mulţumesc pentru invitaţie, mulţumesc pentru că mi-aţi prezentat astăzi o facilitate care depăşeşte cu mult aşteptările mele. Bineînţeles că am fost informat de colega mea unde vin, deci nu am venit chiar aşa, la total necunoscut, şi am avut așteptări mari. Realitatea este că sunteţi mult mai buni decât mi s-a descris şi vă felicit pentru acest lucru. În acest fel, cred că nu se supără nici universitățile, nici Primăria, dacă spun că sunt bucuros că pot, la sfârşitul acestei zile, să spun că am avut și un al treilea motiv pentru care am venit aici în Timişoara, şi anume ce aţi descris generic foarte frumos – Timişoara științifică. Ştiţi că am venit astăzi fiindcă este începutul anului universitar. Am vrut prin venirea mea să subliniez şi importanţa pe care o are proiectul Timişoara Capitală Culturală Europeană.

Cred că vizita mea aici la OncoGen arată clar că, după părerea mea, domeniul universitar nu este imaginabil rezonabil fără cercetare, cercetarea trebuie să fie parte din acest sistem. Am discutat un pic şi recunosc că m-aţi edificat în câteva privinţe, cum se corelează cercetarea în domeniul medical, în speță acum în domeniul cancerelor, cu aparatul administrativ care gestionează marele sistem public de sănătate. Şi cred că avem încă mult de lucru, ca să nu zicem altceva. Deci hai să ne apucăm! Eu sunt foarte mulţumit că am ajuns astăzi aici, am întâlnit oameni foarte, foarte dedicaţi în această facilitate, am avut și surpriza deosebit de plăcută să întâlnesc oameni tineri, care inventează și produc sisteme mai performante decât cele care se găsesc de obicei în piață. Toate acestea îmi confirmă faptul că Timișoara nu este doar locul unde a început Revoluția din decembrie, nu este doar locul unui cvartet performant universitar, al unei vieți culturale, ci este în continuare un oraș al inovării, un oraș unde Competitivitate se scrie cu C mare. Vă felicit pentru aceste lucruri! Îmi doresc să rămânem în legătură și să căutam, poate împreună, căi pentru a promova aceste inițiative care, după părerea mea, sunt  extrem de benefice pentru România.

Una din temele recurente la întâlnirile Consiliului European la care particip este competitivitatea europeană și competitivitatea Uniunii Europene. Noi dacă nu reușim să rămânem competitivi, o să cădem la nivelul de consumator și producția profitabilă va fi în altă parte. Astfel de centre îmi dau speranță că și noi, România, putem să fim în zona în care se inovează, o zonă care crește clar competitivitatea României și atunci avem tot interesul ca și societate să dăm toată atenția unor astfel de facilități. Mai ales că sunt create de oameni care știu foarte bine ce trebuie făcut, și vă felicit domnule profesor, oameni dedicați și unei întregi comunități urbane, care a dovedit că știe întotdeauna cum să meargă mai departe.

Îmi face o deosebită plăcere să particip astăzi la aniversarea a 25 de ani de parteneriat între Grupul Băncii Mondiale şi România. Putem afirma fără tăgadă că este un parteneriat de succes, care s-a dezvoltat în mod considerabil pe parcursul acestor ani. 25 de ani de activitate continuă a Băncii Mondiale în România nu este lucru puţin.

Cu acest prilej, doresc să-mi exprim aprecierea pentru contribuţia Băncii Mondiale la procesul de dezvoltare a României şi, în special, pentru eforturile de stabilizare macro-economică întreprinse alături de Comisia Europeană şi Fondul Monetar Internaţional. Banca Mondială a fost alături de România încă din perioada de tranziţie la o economie de piaţă, a susţinut eforturile noastre de aderare la Uniunea Europeană, dar şi agenda post-aderare şi cea de convergenţă.

Uitându-mă la rezultatele României pe parcursul acestei perioade, nu pot să nu constat că o parte din acestea se datorează şi colaborării fructuoase pe care am avut-o cu Banca Mondială. Aceasta s-a reflectat, până la urmă, în sens pozitiv în viaţa noastră, a tuturor. România s-a transformat mult în acest sfert de secol, din multe puncte de vedere. Am făcut eforturi deosebite pentru modernizare, iar economia României s-a înscris, în mod cert, pe o traiectorie pozitivă. România este acum o democrație consolidată, fiind o sursă de stabilitate într-o regiune cu provocări complexe. Suntem un partener credibil, angajat în susținerea statului de drept, în apărarea libertăților fundamentale și în promovarea economiei de piață.

La aproape 10 ani de la momentul aderării la Uniunea Europeană, suntem la fel de profund ataşaţi valorilor care definesc Uniunea și încă mai determinați de a duce mai departe procesul de integrare europeană. Drumul pe care România l-a parcurs până în acest moment nu a fost unul uşor, dar rezultatele eforturilor de modernizare a societăţii româneşti sunt vizibile acum și vom continua.

Dincolo de încărcătura simbolică a acestui moment aniversar, trebuie să recunoaştem că avem încă domenii cu performanţe slabe şi procese nefinalizate.

Cu siguranţă că puteam să valorificăm mai bine până la acest moment beneficiile ce decurg din statutul de membru al Uniunii Europene. Puteam să utilizăm mai bine asistenţa pe care instituţii internaţionale, precum Banca Mondială, ne-au furnizat-o. Parteneriatul dintre Grupul Băncii Mondiale şi România este expresia unei colaborări ample, pe diverse domenii socio-economice, şi, totodată, reflectă o evoluţie complexă a rolului Băncii Mondiale în agenda de reformă a României.

Continuarea acestor reforme este esenţială, dacă ne dorim o dezvoltare sustenabilă și o economie care produce prosperitate pentru cetățeni. În prezent, indicatorii macroeconomici sunt favorabili, iar România este în topul creșterii economice în Uniunea Europeană, cu un plus de 5,2% din PIB în primul semestru al anului 2016.

În ultimii ani, multe instituţii publice din România au beneficiat de programele Băncii Mondiale, care au contribuit la crearea unei administraţii publice moderne. De altfel, reforma administraţiei publice, precum și îmbunătățirea administrării fiscale, sunt capitole importante în prioritățile noastre.

Avem nevoie de o administraţie eficientă, care să răspundă pe deplin nevoilor cetăţenilor noştri. Apreciem contribuţia pe care Banca Mondială o aduce la îmbunătăţirea calităţii actului de guvernare în România. Combaterea sărăciei şi promovarea unei creşteri incluzive reprezintă o altă prioritate a parteneriatului nostru cu Banca Mondială. Doar o Românie mai echitabilă şi mai prosperă pentru toţi românii poate fi o Românie mai puternică la nivel european şi global. Mai mult decât atât, sectoare esențiale precum educaţia și sănătatea, reprezintă nucleul unei Românii mai performante.

Apreciez faptul că Banca Mondială implementează în România cele mai mari proiecte din regiune în aceste două sectoare. Prin intermediul acestora s-au formulat strategiile naționale privind incluziunea socială și reducerea sărăciei, precum și pentru reducerea părăsirii timpurii a şcolii.

Colaborarea cu Banca Mondială a adus beneficii reciproce. Mă bucură faptul că, de-a lungul acestor ani, am devenit un exemplu pentru alte ţări în promovarea unor reforme, inclusiv în lupta anti-corupţie, iar Banca a preluat aceste experienţe de implementare pentru a le disemina în alte state.

Închei exprimându-mi speranţa că implicarea Băncii Mondiale în România va continua prin dezvoltarea de noi proiecte de succes, astfel încât rezultatele parteneriatului nostru să fie un model pentru alte ţări în promovarea reformelor.

Sărbătorim astăzi împreună Ziua Națională a României, cu recunoștință pentru sacrificiul și înțelepciunea înaintașilor noștri, care au făcut posibilă România Mare, dar și cu încredere și speranță în viitorul pe care noi înșine, ca națiune, alegem să-l construim, în acord cu valorile democrației și libertății.

Ca de fiecare dată, Ziua Marii Uniri este prin ea însăși un îndemn la unitate, solidaritate și mândrie națională.

1 Decembrie ne amintește, an de an, că această națiune are forța de a-și împlini marile idealuri, chiar în pofida celor mai potrivnice circumstanțe istorice.

Vreau să mulțumesc încă o dată, pe această cale, Armatei României, celor care își pun zi de zi viața în slujba țării noastre, militarilor noștri din teatrele de operații, care ne reprezintă cu onoare în relația cu partenerii noștri, în numele unor valori și principii comune.

În 1916, exact în urmă cu 100 de ani, România trecea prin momente dramatice și era sfâșiată, la propriu și la figurat, de război.

Dar ceea ce nimeni nu a putut lua românilor a fost dragostea de neam și țară, curajul, spiritul de sacrificiu, jertfa de sine în numele unui ideal, tenacitatea, dârzenia și speranța.

Acestea sunt adânc înrădăcinate în ființa națională, pe ele s-a clădit România modernă și de ele trebuie să ne aducem aminte în fiecare zi. Aceste valori nu ne-au părăsit niciodată, sunt ale noastre și ne reprezintă ca popor.

Vreau să le transmit românilor, cu această ocazie, un îndemn personal: să nu vă îndoiți de voi înșivă și de România, să nu lăsați pe nimeni să pună sub semnul întrebării aceste valori ale poporului nostru, să credeți în puterea și în măreția voastră.

Cred că, uitându-ne înapoi la veacul ce a trecut, avem pentru ce să fim mândri și să recunoaștem devenirea noastră ca națiune.

Încercările istoriei, războaiele, deceniile de comunism și represiune, nu au slăbit ființa națională, nu ne-au făcut mai puțin determinați, mai puțin iubitori de libertate și nu ne-au ucis aspirațiile și speranțele.

Dimpotrivă. Națiunea română s-a ridicat de fiecare dată mai puternică, mai ambițioasă și cu o neștirbită voință de a-și afirma locul în lume.

România este astăzi respectată în regiune, în Europa, în parteneriatele și organizațiile din care face parte, pentru angajamentul său în spiritul libertății, pluralismului, democrației și statului de drept.

În cei aproape 27 de ani de la eliberarea de sub regimul comunist, am parcurs rapid și durabil etapele necesare tranziției și consolidării democratice și am arătat că locul nostru este alături de statele occidentale, cu care împărtășim valorile comune.

Acest 1 Decembrie nu este însă doar un prilej de rememorare a trecutului, ci și o etapă dintr-un parcurs de viitor. Peste doi ani vom sărbători Centenarul Marii Uniri, în raport cu care avem desigur obiective simbolice, dar și pragmatice.

Potențată de experiențele trecute, forța noastră va veni și din modul în care știm să ne urmărim idealurile și obiectivele în viitor.

Anul 2017 va fi astfel unul decisiv, pentru că vom avea direcțiile unui nou proiect de țară și o nouă viziune asupra «României Educate», cu privire la care îmi doresc să avem un acord cât mai larg.
Dragi români,

Se întâmplă ca în acest an Ziua Națională să ne găsească în mijlocul campaniei electorale.

Participarea este unul dintre pilonii democrației, iar alegerile sunt cel mai puternic mecanism pe care cetățenii îl au la dispoziție pentru a decide viitorul țării lor. Așa că vă invit să participați la dezbatere, la campanie, la alegeri!

Este firesc să avem polemici, controverse și dispute, mai ales într-o perioadă de competiție electorală.

Dar cu toții facem parte din această națiune. Înainte de a fi de stânga sau de dreapta, suntem români și vrem ce e mai bine pentru România.

Indiferent de care parte vă veți afla la aceste alegeri, indiferent pe cine susțineți, indiferent dacă cei pe care îi sprijiniți și în care v-ați pus speranța vor câștiga sau nu competiția electorală, nu uitați că alegerile sunt pentru și despre România.

Am mai spus-o: personal, nu știu un mijloc mai bun de a aduna societatea decât în jurul unei ideal comun.

Toleranţa, deschiderea, respectul pentru diversitate sunt acei catalizatori ai energiilor creatoare ale tuturor cetăţenilor unei naţiuni, din interiorul şi din afara graniţelor, care fac posibilă construirea unei ţări puternice şi demne.

România are acum marea şansă de a-și exploata oportunităţile rezultate din stabilitatea ei politică, din orientarea sa indiscutabilă către valorile europene şi nord-atlantice. Este un moment aparte şi avem responsabilitatea să-l înţelegem foarte bine pentru a face cea mai bună alegere.

Indiferent cine va câştiga scrutinul de săptămâna viitoare şi cum va arăta noul Guvern, România nu trebuie sa se abată de la acest drum pe care şi l-a câştigat cu mari sacrificii, prin tranziţii dureroase.

El poate părea ireversibil sau de la sine înţeles, dar vedem lesne cum retorica extremistă, populistă a devenit foarte prezentă în societăţi cu o democraţie mult mai veche şi mai consolidată decât cea a României.

Ca atare, este esenţial ca respingerea fermă a discursului anti-european sau xenofob, păstrarea încrederii cetățenilor în politicile comune şi în valorile occidentale să rămână obiectivele noastre prioritare.

Atât cei care vor guverna după 11 decembrie, cât și cei care vor fi în opoziție vor avea marea responsabilitate de a arăta că România este o țară stabilă, prosperă și puternică.

De fiecare dintre ei și de fiecare dintre noi toți depinde succesul nostru în următorii ani.

Ţară stabilă înseamnă economie funcţională, justiţie independentă, luptă anticorupţie şi capacitatea de a genera o strategie de securitate eficientă în zonă.

Șansa normalității democratice și a prosperității vine din respectul față de lege și față de muncă, față de instituții și tradiții, din prețuirea școlii și a educației.

Avem nevoie de responsabilitate, de atașamentul ferm față de valori și de încrederea deplină în statul de drept. De acest spirit cred că este nevoie după alegeri, indiferent cine va învinge.


Dragi români,

Închei prin a vă mulțumi pentru ceea ce faceți zi de zi, fiecare în domeniul său, la locul său, în familie, în comunitate, cu partea sa de contribuție, pentru ca România să fie o țară mai bună, mai prosperă și mai puternică.

La mulți ani, români! La mulți ani, România!

Onorăm astăzi, cu profund respect, memoria unei mari personalități a istoriei noastre, Regele Mihai I al României. Loial patriei și națiunii sale, el a purtat pe umeri o grea domnie în momente foarte dificile ale istoriei noastre.

Obligat să înfrunte tirania, prin actul de la 23 august 1944, Mihai I a servit cauza libertății și democrației. Apoi, opunându-se cu dârzenie acaparării țării de către comuniști, a dovedit curaj și simț al datoriei.

Destinul său tragic se confundă cu destinul din veacul trecut al poporului român.

În lungul său exil, Regele a simbolizat speranța unei Românii renăscute și libere, la care românii nu au încetat să aspire.

După căderea comunismului, a fost oprit cu brutalitate să intre în țară și să se reculeagă la mormintele iluștrilor săi înaintași. Acestor acțiuni disperate și absurde, le-a opus demnitatea și tăria caracterului său.

Pentru toate aceste merite, Regele Mihai I va rămâne în amintirea poporului român ca un mare om de stat.

Deși a domnit acum mai bine de 70 de ani, principiile sale nu aparțin trecutului, ci, dimpotrivă, sunt mai actuale ca niciodată.

Mihai I a fost un monarh constituțional care a apărat domnia legii, drepturile și libertățile individuale, a militat pentru instituții solide și pentru ca regulile să fie durabile, asumate și respectate.

Integritatea sa este un exemplu neprețuit, iar cuvintele sale sunt astăzi la fel de elocvente.

«Vom susține orice om politic», spunea Regele Mihai în urmă cu 17 ani, «indiferent de înclinația lui ideologică, atâta vreme cât el sau ea va rămâne angajat în respectarea drepturilor omului și a libertăților individuale, în eliminarea corupției, în protejarea tuturor românilor.»

Regele a apărat cu toate puterile și prerogativele sale România în vremea domniei și a făcut tot ce i-a stat în putință mai apoi, în exil, pentru reînnodarea legăturilor tradiționale ale României cu democrațiile occidentale.

Evoc aici și turneele și misiunile diplomatice pe care le-a întreprins pentru aderarea României la NATO și la Uniunea Europeană, fiind convins că alegerea strategică de a orienta țara către Occident a reprezentat reîntoarcerea firească la opțiunile înaintașilor săi.

Este datoria noastră, a tuturor, să apărăm moștenirea Regelui Mihai I.

Prețuind memoria sa, noi toți avem datoria să asigurăm o Românie stabilă, demnă și respectată în lume, prosperă și puternică, cu un stat de drept solid, în care aspirația spre libertate și prosperitate a românilor este împlinită și în care nimeni nu este mai presus de lege.

O Românie în care viața publică să fie dominată de responsabilitate, decență și competență. În definitiv, o Românie mai puternică și mai unită, pe care suntem cu toții chemați să o desăvârșim.

Fie ca amintirea Regelui Mihai I să rămână veșnică în inimile noastre!

Bine v-am găsit! Mă bucur să vă reîntâlnesc, să vă întâlnesc, cu unii dintre dumneavoastră am servit împreună interesul comunităților noastre.

Vă mulțumesc pentru invitație și vă mărturisesc că îmi face o deosebită plăcere să confer Înaltul Patronaj primei ediții a Galei Asociației Municipiilor din România.

Am decis să susțin programul din acest an pentru că apreciez, în mod special, acțiunile care au la bază promovarea și încurajarea performanței.

 Organizarea acestei gale a excelenței reprezintă recunoașterea rezultatelor deosebite obținute în administrația locală. Este important să avem și astfel de evenimente prin care proiectele cu rezultate foarte bune sunt aduse în fața publicului.

Cred că este esențial ca acele modele de bune practici să nu rămână izolate, ci să fie cunoscute, apreciate și încurajate, întrucât promovarea lor conduce, în mod sigur, la multiplicarea rețetelor de succes și în alte locuri.

Succesul în administrație se măsoară în impactul pe care îl au în viața oamenilor deciziile pe care le luați. De aceea, mă bucur să văd că există municipii care au făcut performanță în domenii cheie, precum educație, sănătate, digitalizare, antreprenoriat, transparență sau turism, nu turism electoral.

Observ că tot mai multe municipii devin fie ”smart city”, fie ”green city” și sunt convins că promovarea acestor concepte și investiția în dezvoltarea lor reprezintă calea de urmat pentru viitorul comunităților noastre.

În ceea ce mă privește, atât din experiența acumulată ca Primar al municipiului Sibiu, dar și în calitate de Președinte, am convingerea că administrația publică poate să devină mai eficientă și mai performantă prin dialog, cooperare și lucru în echipă, atât cu cetățenii, cât și cu celelalte instituții, actori economici și organizații ale societății civile.

Doar lucrând împreună se pot construi oportunități de dezvoltare pentru oamenii din comunitățile în care, cu onoare, activați.

Schimbările reale nu se întâmplă de la sine, ci numai după ce sunt rezolvate o serie de probleme din administrația publică centrală și locală. Probleme care nu sunt de ieri sau de azi, unele trenează de decenii.

Vă spun, cât de poate de direct, că administrația publică are nevoie de o schimbare consistentă de paradigmă, bazată pe o viziune pe termen lung, care să nu mai sufere întreruperi determinate de, recunoaștem, cam frecventa schimbare a guvernanților.

Dintre urgențe, descentralizarea este, după părerea mea, de departe una dintre prioritățile momentului. Acest proces, a devenit de-a lungul timpului, un subiect îndelung dezbătut și menționat, însă el nu a fost pus în practică din cauza, probabil, a superficialității cu care a fost tratat. Iar zilele acestea trăim iarăși unul dintre acele momente când se încearcă schimbarea întregii baze a Codului Fiscal fără ca aceste lucruri să fie, în detaliu discutate, de exemplu, cu dumneavoastră. Sper să reușiți să convingeți guvernanții că lucrurile pot fi rezolvate și mai bine.

Este o realitate tristă, nu doar cazul menționat, ci și în alte domenii cheie, o consecință a faptului că în România lipsește deseori viziunea unitară pe termen lung.

Acum, după zece ani de apartenență la Uniunea Europeană, cred că suntem cu toții conștienți că nu mai poate fi amânată o reformă administrativ-teritorială.

Fără îndoială, aceasta este singura soluție pentru diminuarea decalajelor de dezvoltare între regiuni și singura prin care se poate asigura armonizarea economică și socială între acestea.

În același timp, devenită aproape o preocupare cotidiană pentru toată lumea, infrastructura de transport rămâne de multe ori restanță care performează doar ”pe hârtie”, în studii de fezabilitate sau în hărți frumos colorate. De aceea, trebuie făcute serioase eforturi în această direcție, pentru că de aceste lucrări depinde, în definitiv, calitatea vieții oamenilor.

Cred că a venit momentul în care nu trebuie să mai căutăm responsabili pentru eșecul multor proiecte din țara noastră.

 Este timpul potrivit să ne asumăm proiecte pe care să le putem finaliza și care să aducă schimbări reale. Și tocmai pentru că este nevoie de un alt mod de a administra pe termen lung comunitățile noastre, am demarat anul trecut ”Proiectul de țară”, un plan care să ne ghideze și să ne facă mai responsabili, dar și mai eficienți.

Am convingerea că un astfel de demers va furniza liniile directoare pe care România trebuie să le urmeze în următoarele decenii.

Cred cu tărie în esența acestui proiect, și anume atingerea unui consens național în jurul unor obiective care să ne unească. Cu toții ne dorim o țară puternică și demnă, o Românie europeană, modernă și prosperă.

În final, transmit felicitările mele acelora dintre dumneavoastră care vor urca pe această scenă în calitate de câștigători pentru comunitățile lor.

Vă doresc mult succes şi vă asigur de toată deschiderea mea pentru a face lucruri bune împreună pentru români și pentru România!

Am deosebita plăcere ca, împreună cu doamna Președinte, să deschid Forumul dedicat cooperării economice dintre România și Croația.

Prin evenimentul de astăzi, întreprinzătorii croați și români pot aprofunda noi oportunități de colaborare, care să consolideze relația deja foarte bună între statele noastre.

Salut cu această ocazie rolul Camerelor de Comerț din Croația și România, care s-au angajat recent, prin Memorandumul semnat la Zagreb, să dezvolte cadrul cooperării economice bilaterale, astfel încât eforturile de diplomație economică să se reflecte cât mai bine în performanțele economice reale.
Țările noastre sunt printre cei mai noi membri ai familiei europene, țări profund atașate valorilor comune, de unitate și solidaritate în cadrul Uniunii Europene. Ne propunem, astfel, să valorificăm potențialul deosebit de care dispunem într-un consistent parteneriat regional.
Un asemenea obiectiv necesită, în continuare, consolidarea procesului de integrare economică. Indiferent de cât de puternice sunt mesajele noastre - ale liderilor politici, în planul cooperării bilaterale, vehiculul esențial al performanței economice sunteți dumneavoastră, oamenii de afaceri. Doresc să vă felicit pentru interesul de a construi noi parteneriate și vă încurajez să explorați, cu optimism și cu determinare, toate oportunitățile economice care pot apropia și mai mult țările noastre.
În ultimii ani, România a înregistrat performanțe economice notabile, prin rate record de creștere economică în spațiul european, dar și printr-un volum cu circa 30% mai mare al fluxului de investiții străine în 2016, ceea ce confirmă atractivitatea mediului economic românesc.
Este însă important ca, dincolo de latura cantitativă a performanțelor economice, aspectele calitative ale evoluțiilor viitoare să devină predominante.
Adevărata valoare a acestor statistici favorabile este dată de capacitatea de a le transpune în viața de zi cu zi a oamenilor, de a le transforma în mijloace durabile de prosperitate. Aceste obiective nu se pot realiza decât într-un climat de stabilitate, în care întreprinzătorii au încredere că autoritățile statului acționează predictibil pe termen mediu și lung.
În planul relațiilor economice bilaterale, ultimii ani au consemnat un moment de referință în dinamica fluxurilor comerciale, prin atingerea celui mai înalt nivel din perioada post-criză, care s-a apropiat de pragul de 300 de milioane de euro.
Deși acest nivel este unul scăzut față de potențialul economiilor noastre, evoluțiile recente ne oferă, totuși, semne încurajatoare. Pe primul semestru al anului curent, schimburile comerciale au crescut cu 30% față de perioada similară a anului trecut, ceea ce este un semnal foarte pozitiv.
Vă propun, însă, să fim și mai ambițioși, să dezvoltăm colaborarea în special în domeniile tehnologiei de vârf, în domenii inovatoare.
Un exemplu important este domeniul IT, unde România înregistrează ritmuri accelerate de creștere în ultimii ani, cu o pondere în PIB a sectorului de circa 6%, în creștere.
Totodată, este important să consolidăm cooperarea energetică regională, în acord cu principiile Uniunii Energetice și cu exigențele securităţii energetice europene.
În acest sens, prin proiectele energetice de anvergură regională, cum este, de exemplu, gazoductul BRUA, România s-a angajat ferm în dezvoltarea infrastructurii energetice regionale.
Sunt, totodată, de părere că Strategia Uniunii Europene pentru Regiunea Dunării, în cadrul căreia țările noastre sunt partenere, constituie la rândul său un important cadru regional, propice pentru proiecte economice de interes comun și insuficient exploatat.
În această privință, Portul Constanța și Portul Vukovar, de exemplu, ar putea avea un rol important în atragerea de noi fluxuri comerciale.
Astfel, putem prefigura și o serie de pași concreți în implementarea Inițiativei celor Trei Mări, al cărei Summit va fi găzduit de România în 2018, în cadrul căruia dezvoltarea interconectării regionale reprezintă un obiectiv central. De altfel, în marja Summitului va fi organizat și un Forum de afaceri, în cadrul căruia contribuția dumneavoastră, a oamenilor de afaceri, va fi esențială.
Atingerea unor obiective naționale sau regionale relevante pentru dezvoltare nu se poate face fără implicarea mediului economic.
Adeseori, mediul de afaceri reușește singur chiar și atunci când administrația publică rămâne în urmă în ceea ce privește datoria statului de a furniza acel cadru predictibil, favorabil dezvoltării economice.
Din acest motiv, antreprenoriatul este un autentic motor al schimbării sociale și al inovării, cu precădere în contextul de piață actual, unul dinamic și alert în materie de tehnologie, inovare și oportunități.
Îmi exprim dorința ca, prin acest forum de afaceri, să lucrăm în continuare îndeaproape, pentru că soluțiile prosperității ne aparțin deopotrivă.
Doresc mult succes participanților, având convingerea că întreprinzătorii români și croați vor face afaceri bune împreună.

Domnule Prim-ministru Grindeanu, Onorați membri ai Guvernului
Daţi-mi voie, în primul rând, să vă felicit pentru votul de încredere pe care l-ați primit în Parlamentul României și, evident, pentru depunerea jurământului. Din acest moment dumneavoastră sunteți Guvernul României.
Aveți o misiune grea, aveți de îndeplinit promisiuni complicate. Trebuie să livrați ceea ce a fost promis în campania electorală. Aşa îmi imaginez că, după alegeri, trebuie să pornească un guvern. Campania electorală nu este doar un circ mediatic, cu toate că și asta este, ci în campania electorală s-au făcut promisiuni.
De asta ați fost votați, și mă adresez aici celor care sunt parlamentari și șefi în Parlament, și asta trebuie să livreze Guvernul. Sper ca, într-o zi, să-mi explicați cum veți face, în așa fel încât să vă încadrați într-un deficit bugetar de 3%, să creșteți salariile, să scădeți impozitul, TVA-ul și multe alte lucruri. Eu îmi doresc să faceţi aceste chestiuni.
Domnule Prim-ministru, Onoraţi membri ai Guvernului,
Eu vă doresc să aveți un mandat de succes! Românii își doresc să aibă un guvern de succes. Câteva lucruri, însă, cred că se așteaptă de la dumneavoastră, cel puțin eu aștept aceste lucruri și cred că sunt în asentimentul românilor cu aceste așteptări.
În primul rând, aștept să păstrați clară, vizibilă și declarată, orientarea euro-atlantică a României, asta însemnând să faceți tot ce poate un Guvern, şi poate, să întăriți poziţia României în cadrul NATO și în cadrul Uniunii Europene.
Eu aștept, și mulți așteaptă, nu toți, dar foarte mulți așteaptă, să faceți tot ce se poate, și se poate, să sprijiniți o justiție independentă în România. Asta înseamnă întărirea statului de drept. Aţi jurat că veţi face tot ce puteţi pentru o democraţie matură în România. O democraţie fără o justiţie independentă și fără un stat de drept nu putem să ne imaginăm în Europa.

Domnule Prim-ministru, Onoraţi membri ai Guvernului,
Aşteptăm, şi aşteptăm cu toţii de data asta, pot să spun, să gestionaţi în mod responsabil economia românească, atât cât depinde de Guvern, dar, cu certitudine, aşteptăm cu toţii să gestionați în mod responsabil finanţele publice. Este extrem de important ca, după ce creşteţi toate salariile, scădeţi toate taxele şi impozitele, renunţaţi la impozite de multe feluri, să ne găsim, totuşi, într-o zonă a sustenabilităţii, să avem o datorie rezonabilă, o datorie publică, să avem un deficit care, dacă se poate, să fie sub 3%, deficit al finanţelor publice, şi foarte, foarte important, cu toate aceste măsuri pe care le veţi îndeplini, să aveţi, vă rog, grijă ca economia Românească să crească.
România este momentan la capitolul creștere economică, hai să zicem, campioană europeană. Este mare lucru. O creștere economică mult peste medie este ceea ce ne dorim cu toții pentru a ajunge, după o perioadă rezonabilă, la același nivel cu celelalte țări mai dezvoltate din Uniunea Europeană.
Şi, în fine, sunt convins că jurământul pe care l-aţi făcut astăzi v-a convins că, pentru România, este foarte important să vă îngrijiți de securitatea naţională. Asta garantează până la urmă şi unitatea, şi independența, şi integritatea teritorială, şi suveranitatea. Fără securitate naţională, aceste lucruri s-ar putea să nu fie de la sine înţelese. O securitatea naţională care în mod clar este în strânsă legătură cu stabilitatea României. Și, dacă vorbesc de stabilitate, este important să ştiţi că pentru noi nu contează doar stabilitatea internă, ci şi stabilitatea regională. România este o ţară care poate şi vrea să fie, ceea ce eu am numit în repetate rânduri, România puternică. România este şi trebuie să rămână un pol de stabilitate şi securitate în regiune. Pentru asta, este însă nevoie să vă implicaţi cu toţii, fiecare în domeniul lui.
Vă doresc mult succes cu toate acestea! Îi salut și pe musafirii noștri de astăzi, Președintele Senatului, Președintele Camerei Deputaților, Președintele Curții Constituționale.
Domnule preşedinte Dragnea, aflarăm de la televizor că sunteţi singurul care cunoaşte programul de guvernare din scoarţă în scoarţă. Vă rog eu frumos, învăţaţi-i şi pe ei!
Vă doresc tuturor mult succes pentru România!

Daţi-mi voie, în primul rând, să vă spun «La Mulţi Ani!» şi să vă felicit pentru alegerea în Consiliul Superior al Magistraturii. Ştiu că a fost destul de dificil parcursul până aici. Aşa cum politicienii au alegerile lor care s-au finalizat recent cu constituirea Parlamentului, aşa sistemul de justiţie a avut alegeri care, iată, se finalizează astăzi cu constituirea Consiliului Superior al Magistraturii şi, desigur, cu alegerea primei conduceri în Consiliul Superior al Magistraturii.
Daţi-mi voie să bazez cele câteva idei la începutul acestei şedinţe pe un articol din Constituţie, articolul 133, aliniatul 1, care vă defineşte activitatea: «Consiliul Superior al Magistraturii este garantul independenței justiţiei».
Greu de găsit o sarcină mai dificilă descrisă în mai puţine cuvinte. Aceasta este sarcina dumneavoastră, să garantați independența justiției. De ce o fi aşa de importantă această independență a justiţiei. Nu este doar aşa importantă, este fundamentală. Nicio democraţie, niciun stat de drept nu poate să funcţioneze fără o justiţie independentă. Justiţia independentă înseamnă, şi asta înţeleg toţi foarte uşor, că nimeni nu trebuie să se amestece în treaba judecătorilor şi în treaba procurorilor, dar înseamnă în aceeași măsură şi faptul, şi asta este stipulat tot în Constituţie, că nimeni nu este mai presus de lege. Şi aici cred că ajungem la un punct la care voi reveni peste câteva paragrafe.
Nu şi-a imaginat nimeni că un simplu hoţ se poate considera sau are pretenţia să fie deasupra legii. Dar sunt unii care chiar au impresia că lor poate li se cuvine să fie deasupra legii, şi mă refer aici la persoane care, de regulă, au poziţii publice, or aşa ceva nu se poate. Statul de drept în România este o noţiune care s-a vehiculat intens în ultima vreme. Personal, sunt convins că pentru asta trebuie să ne implicăm cu toţii.
O democrație puternică, fără stat de drept, fără justiție independentă, nu există. Mi-am permis, și domnul Ministru sigur își amintește, să spun aceste lucruri și la învestirea Guvernului. Sistemul judiciar singur nu are cum să-și păstreze independența. Întregul aparat de stat, toate instituțiile statului, trebuie nu doar să conștientizeze importanța acestui lucru, ci să se implice activ pentru a sprijini sistemul judiciar în a rămâne independent. Un sistem judiciar vulnerabil este ceea ce își doresc dușmanii României, fiindcă, dacă sistemul judiciar devine vulnerabil, nimic nu mai stă în picioare în România. Dacă statul de drept devine un stat de strâmb, atunci democrația dispare în scurt timp. Stabilitatea și securitatea internă ale României sunt posibile numai într-un stat de drept și cu o justiție independentă.
Dumneavoastră cunoașteți foarte bine evoluția sistemelor judiciare în ultimii 2000 de ani și știți foarte bine că, ori de câte ori s-a încercat o variantă alternativă, rezultatul a fost invariabil dispariția statului respectiv sau al imperiului respectiv. Să nu își imagineze cineva, chit că unii din zona noastră geografică cred că își imaginează, că se poate construi un stat puternic, național, fără o justiție independentă.
Eu cred că așa ceva nu se poate și România în niciun caz nu dorește să experimenteze cu așa ceva. Pe de altă parte, sistemul judiciar nu se poate izola. Nu se poate construi ceea ce unii au numit, neînțelegând foarte bine despre ce e vorba, «republica procurorilor» sau «republica judecătorilor». Nici nu cred că cineva din sală își dorește așa ceva, fiindcă un stat puternic este un stat cu instituții puternice, care colaborează, este ceea ce se numește colaborarea loială între instituțiile statului. Și mă aștept de la dumneavoastră să aveți o colaborare loială cu toate instituțiile și autoritățile statului. Un izolaționism ar fi contraproductiv, fiindcă dumneavoastră, judecătorii, procurorii, nu sunteți doar persoanele care aplică legea și au grijă să fie respectată, ci sunteți repere morale.
Judecătorii şi procurorii sunt repere morale, şi atunci trebuie să conștientizaţi că opinia dumneavoastră nu este doar valoroasă, este importantă pentru publicul general. Ar fi greşit, după părerea mea, să vă izolaţi şi să nu comunicaţi cu celelalte instituţii şi să nu comunicaţi opinii care ţin de independenţa justiţiei şi de statul de drept.
Spuneţi aceste lucruri, spuneţi-le cu voce tare! Nu vă sfiiţi! Altfel ajungem în situaţii paradoxale, când infractorii spun cu voce tare ce gândesc şi cum vor să îndoaie statul de drept, iar cei care fac dreptate, nu reacționează din modestie. Fiţi mai vocali, sunt politicieni care au impresia că dacă nu spuneţi nimic, înseamnă că nu s-a întâmplat nimic. Sunt politicieni care au impresia că ce dacă au dosar penal, sau sunt trimişi în judecată, sau sunt condamnaţi, că ei de fapt sunt băieții buni, că au luat multe voturi, iar dumneavoastră să vă vedeţi de treabă. Aşa ceva nu accept!
Din sistemul judiciar nu trebuie să emane doar dreptate şi jurisprudenţă, ci şi moralitate, ori moralitatea trebuie spusă. Altfel nu ajunge la destinatari. România a trăit diferite faze în care s-a încercat, uneori aproape cu succes, supunerea justiţiei politicului. Asta ar fi o mare greşeală dacă s-ar repeta. Şi aici vorbim despre un contact sensibil, cu implicații multiple, între sistemul judiciar şi sistemul politic.
Politicienii, asta e bine, să ştiţi, de regulă, încearcă să acapareze tot. Aşa funcționează un politician, vrea puterea. De cele mai multe ori, trebuie să recunoaștem că vrea puterea din motive legitime. Este ales de oameni ca să exercite puterea, doar la unii câteodată, apare o nevoie excesivă de putere. Şi, aici, atunci apare un pericol. Iar dumneavoastră, în Consiliul Superior al Magistraturii sunteți chemați să preveniți aceste imixtiuni, când simțiți că presiunea devine mare.
Fiţi demni, nu obedienţi! Şi cu toată politeţea şi fermitatea care se impune, refuzați imixtiunea politicului în actul de justiţie.
Doar așa, vom putea să construim o Românie puternică, o Românie demnă, o democrație puternică, printr-o justiție puternică.
Suntem la începutul anului și, de regulă, la început de an, în afară de urările ce se cuvin, lumea se gândește la ce va fi în anul care vine, ce ar putea să fie bun, ce ar putea să reprezinte amenințări. Și despre una dintre ele trebuie să vorbesc astăzi, în acest loc, unde se conduce independența justiției, în Consiliul Superior al Magistraturii.
Este vorba despre speța nefericită care se numește amnistie și grațiere, un deziderat al unor politicieni. Dumneavoastră cunoașteți foarte bine când este bine și oportun să apară produceri de amnistiere sau proceduri de grațiere, de care sunt și eu, într-o oarecare măsură, responsabil, dacă vorbim de grațieri individuale.
Sigur, o să spună unii că Președintele, acum, bate câmpii, fiindcă nu există nicio intenție de a face așa ceva. Dar eu cred că Președintele trebuie să spună lucruri și preventiv.
Și, dacă ne uităm un pic în jur, domnule Ministru, nu mi-o luați în nume personal, dar constat că Ministrul Justiției, în vâltoarea audierilor, a spus, sper că nu am înțeles greșit, că ar fi oportună discutarea unei legi care se referă la amnistie și grațiere în Parlament.
În același timp, și nu pot să mă fac că nu văd, Președintele Camerei Deputaților este o persoană condamnată penal și cu urmărire penală în curs. Președintele Senatului este o persoană trimisă în judecată pentru minciună penală. Asta, doamnelor și domnilor, este, ce numesc eu, circumstanțe îngrijorătoare.
Unii ar putea să spună că, sigur, nu e niciun fel de problemă, închisorile sunt pline, foarte multe entități internaționale ne acuză că nu facem nimic. Bani nu avem, că ne trebuie școli. Hai să le dăm drumul! Doar că aceste bune intenții cred că nu sunt numai în acest domeniu. Tare mă tem că sunt politicieni urmăriți penal, condamnați penal, care ar saluta o astfel de lege, care i-ar scăpa de toate problemele.
Și aici unii ar putea să spună «și ce dacă?». S-ar dărâma statul de drept și ar exista riscul să dispară democrația din România. De ce? Odată acceptată ideea unei legi care amnistiază și grațiază inclusiv politicieni corupți, oricare Parlament ar putea să facă la fel. Un astfel de precedent creat ar duce la dispariția egalității în fața legii. De asta spun că ar duce la dispariția statului de drept din România. Ar duce România pe o traiectorie care o depărtează de valorile europene, pe o traiectorie care ar îndepărta-o de la valorile, cum se spune, euroatlantice, în care românii cred. Marea majoritate a românilor cred în asta.
Un astfel de demers, o lege a amnistiei și grațierii, care ar spăla păcatele nu numai ale unor hoți care pot fi periculoși pentru persoane, poate și pentru societate, dar ar albi dosarele politicienilor, ar fi o catastrofă pentru democrația românească, domnule Ministru!
Dacă ar exista o astfel de inițiativă, eu m-aș opune cu toată greutatea și puterea funcției prezidențiale! Sper să nu fie cazul.
Și ca să reducem probabilitatea unui astfel de demers, am spus aceste lucruri în public, în fața dumneavoastră, care, cu siguranță, le cântăriți așa cum se cuvine.
Vă doresc, doamnelor și domnilor membri ai Consiliului Superior al Magistraturii, un mandat de succes! Să ne vedem la anul, peste doi ani și în următorii anii, atâta timp cât va dura mandatul dumneavoastră și al meu comun, să ne vedem la început de an și să constatăm că lucrurile merg din ce în ce mai bine, politicienii sunt din ce în ce mai bine intenționați la modul cel mai serios, iar infractorii nu mai îndrăznesc să ridice capul. Vă doresc mult succes! Vă mulțumesc!

Mulțumesc, domnule Decan al Corpului Diplomatic pentru cuvintele frumoase pe care le-aţi rostit, Domnule Ministru al Afacerilor Externe, Doamnă Ministru-delegat pentru Afaceri Europene, Excelenţele Voastre doamnelor şi domnilor Ambasadori, Doamnelor și domnilor,
Dați-mi voie să încep prin a vă ura un sincer şi călduros «La mulți ani!». De asemenea, vă doresc realizarea pe deplin a obiectivelor legitime ale statelor şi popoarelor pe care le reprezentaţi în România, astfel încât pacea şi securitatea internaţionale să devină, tot mai mult, o realitate palpabilă.
Noul an găseşte România cu un nou Parlament şi un nou Guvern, în urma alegerilor din 11 decembrie 2016. Acestea, alegerile, s-au desfăşurat în cele mai bune condiţii din punct de vedere democratic şi al organizării lor. Este totodată pozitiv faptul că niciun partid extremist, xenofob sau eurofob nu a intrat în legislativ, ceea ce arată elocvent maturitatea societăţii româneşti.
Doresc, în acest context, în virtutea atribuţiilor constituţionale pe care le am în calitate de Preşedinte al României, să vă asigur că politica externă şi de securitate a României va rămâne pe aceleaşi coordonate esenţiale ca şi până acum. Din punct de vedere politic, România trebuie să se menţină, în regiunea noastră, ca pilon de stabilitate şi predictibilitate. Trebuie continuată întărirea statului de drept şi trebuie păstrată stabilitatea economică, pe baza creşterii sustenabile de până în prezent, care a fost, în 2016, din datele disponibile până acum, cea mai mare din Uniunea Europeană – 4,8%.
Subliniez responsabilitatea deosebită pe care o are, în acest sens, noul guvern al României.
La întâlnirea noastră de anul trecut vă spuneam că «România este puternică în hotărârea sa de a fi o sursă de stabilitate și democrație într-o regiune complicată, în consecvența și predictibilitatea acțiunilor sale în raport cu partenerii externi și în loialitatea față de valori și principii». Aceste cuvinte sunt la fel de valabile şi astăzi.
Iar pilonii fundamentali ai politicii noastre externe rămân aceiaşi: aprofundarea Parteneriatului nostru Strategic cu Statele Unite şi consolidarea Uniunii Europene şi a NATO.
Astfel, sunt convins că Parteneriatul Strategic româno-american, care în acest an împlineşte 20 de ani de la lansare, va continua să se dezvolte şi să se aprofundeze. Noua Administrație americană se instalează în aceste zile la Casa Albă, cu un nou Preşedinte, domnul Donald Trump, căruia îi reiterez urările de deplin succes în îndeplinirea mandatului de înaltă responsabilitate pentru Statele Unite şi pentru întreaga lume. Contactele numeroase, inclusiv la nivel înalt, pe care le-am avut după alegerile din noiembrie din Statele Unite ale Americii, mi-au reconfirmat angajamentul clar şi ferm al SUA pentru parteneriatul cu România.
Aşadar, vom continua să lucrăm îndeaproape cu partenerii americani pentru a da şi mai multă substanţă dimensiunilor esenţiale ale parteneriatului strategic. În planul politic-militar şi de securitate, vom acţiona inclusiv pentru intensificarea cooperării în aplicarea deciziilor Summit-ului de la Varşovia şi în pregătirea celui din acest an.
De asemenea, vom dezvolta pe mai departe cooperarea bilaterală pentru combaterea terorismului, care este o prioritate pentru noi.
România va trebui să continue să crească cheltuielile pentru apărare, ajungând în bugetul din acest an la nivelul de 2% din PIB, aşa cum ne-am angajat încă de la începutul mandatului meu, prin consensul tuturor forţelor politice, şi aşa cum a promis noua coaliţie guvernamentală şi Guvernul, chiar astăzi. Astfel, înţelegem să ne asumăm partea noastră de răspundere pentru asigurarea securităţii internaţionale, în cadrul NATO, dar nu numai.
În egală măsură, va trebui să lucrăm împreună cu Statele Unite pentru dezvoltarea dimensiunii economice a parteneriatului, inclusiv în privinţa investiţiile, dar şi privind cercetarea, inovarea, educaţia şi, nu în ultimul rând, în privinţa eliminarea vizelor.
În ce priveşte obiectivul consolidării Uniunii Europene, aşa cum am mai spus, România va trebui să fie un contributor serios, angajat şi foarte activ în dezbaterea privind viitorul proiectului european. Rezultatele acestui proces de reflecţie aprofundată trebuie să fie o Uniune orientată spre rezultate pragmatice şi coerente, o Uniune flexibilă şi mai apropiată de cetăţenii europeni.
Vrem o aprofundare a integrării europene, aceasta fiind una din soluţiile pentru multiplele crize europene pe care le traversăm. Trebuie şi vrem să fim parte a nucleului de integrare al Uniunii, obiectiv strategic de care depinde dezvoltarea noastră pe termen lung.
Reiterez în acest context priorităţile noastre strategice: securitatea internă şi externă a Uniunii, creşterea economică, crearea de locuri de muncă în special pentru tineri şi consolidarea pieţei interne. Cetăţenii români – cei mai pro-europeni – au nevoie de o Uniune mai pragmatică şi mai coerentă, mai flexibilă şi care îşi respectă principiile şi valorile fundamentale, mai puternică, mai prosperă, mai sigură și, cel mai important, mai credibilă. Trebuie să acţionăm ferm în acest scop.
Suntem, de asemenea, pregătiţi să participăm la negocierile privind Brexit, aşa cum am arătat şi la ultimul Consiliu European. Cum am precizat deja, rezultatul negocierii trebuie să reflecte pe deplin prezervarea drepturilor lucrătorilor români. Reamintesc totodată interesul nostru pentru consolidarea cooperării strategice cu Marea Britanie, importantă pentru România şi pentru securitatea europeană.
Vor trebui intensificate pregătirile pentru Preşedinţia Consiliului Uniunii Europene din 2019, astfel încât să avem un mandat de succes, şi contez pe sprijinul dumneavoastră în acest scop. Nu în ultimul rând, trebuie să sprijinim activ şi concret procesul de punere în aplicare a noii Strategii Globale a Uniunii Europene.
În ce priveşte obiectivul consolidării NATO, România va acţiona pentru aplicarea întocmai a deciziilor Summit-ului de anul trecut, care a luat deciziile cele mai bune pentru întărirea flancului estic, prin prezenţa înaintată, inclusiv în România. Mă bucur să constat progresele vizibile privind operaționalizarea brigăzii multinaţionale, intensificarea ritmului exerciţiilor navale în Marea Neagră, cu participarea mai multor aliaţi, şi privind angajamentul unor aliaţi importanţi privind prezenţa aeriană în România, cărora le mulţumesc şi pe această cale.
În acelaşi timp, trebuie pregătit corespunzător Summit-ul din acest an, care, dincolo de faptul că va fi primul la care participă noul Preşedinte american, trebuie să continue procesul de adaptare a NATO la noul mediu complex de securitate.
Acest Summit cu caracter strategic va trebui, în principal, să se plaseze în continuarea dezbaterii de la Varşovia privind noua postură de apărare şi descurajare a NATO. De asemenea, ar trebui să declanşeze un proces de reflecţie privind relaţia Alianţei cu Rusia, respectiv privind necesitatea modernizării Conceptului Strategic din 2010, şi să identifice noi modalităţi de sprijin pentru partenerii NATO. Totodată, va trebui să examineze modul în care Alianţa se poate implica mai mult în combaterea terorismului.
În acest context, România va susţine continuarea şi dezvoltarea Formatului Bucureşti, extrem de util pentru atingerea rezultatelor Summit-ului de anul trecut, şi de aceea vom sprijini organizarea unei noi reuniuni în Polonia a unei noi reuniuni la nivelul şefilor de stat sau guvern.
Doamnelor şi domnilor,
Din păcate, eforturile internaţionale pentru soluţionarea crizei din estul Ucrainei nu au progresat, iar Acordurile de la Minsk sunt în continuare neaplicate. Anul 2017 va trebui să aducă rezolvarea acestei crize, pentru a evita perpetuarea conflictului sub formă de conflict prelungit, cu afectarea capacităţii Ucrainei de a duce mai departe procesul de reforme.
Se menţine ocuparea ilegală a Crimeii, iar militarizarea acesteia şi a Mării Negre a continuat anul trecut. Prin urmare, la Consiliul European din decembrie, am susţinut alături de ceilalţi şefi de stat şi guvern prelungirea sancţiunilor, care vor trebui menţinute atât timp cât Acordurile de la Minsk nu sunt implementate.
În Republica Moldova, am asistat la primele alegeri prezidenţiale directe după mult timp. Reiterez aşteptarea României ca noul preşedinte să acţioneze conform atribuţiilor sale constituţionale. O spun inclusiv în lumina declarațiilor sale cele mai recente. Indiferent de acestea, Romania va continua sa sprijine drumul european al Republicii Moldova. Republica Moldova are nevoie de stabilitate, de implicarea responsabilă - subliniez acest cuvânt, responsabilă - a tuturor factorilor politici și instituționali în continuarea și consolidarea procesului de reforme. Aceste reforme sunt esenţiale pentru modernizarea statului și susținerea parcursului european, în beneficiul cetățenilor Republicii Moldova.
În acest scop şi pe această bază, reafirm sprijinul ferm al României pentru viitorul european al Republicii Moldova şi subliniez deschiderea României, în acest context, cu privire la dezvoltarea Parteneriatului Strategic pentru integrarea europeană a Republicii Moldova, pentru continuarea proiectelor de cooperare bilaterale cu Guvernul şi cu autorităţile locale din Republica Moldova.
De aceea, la ultima şedinţă a CSAT de anul trecut am adoptat un Plan de Acţiune privind abordarea strategică a relaţiei României cu Republica Moldova. Obiectivul nostru strategic, reflectat în acest plan, este susţinerea orientării clare, ireversibile a Republicii Moldova spre Uniunea Europeană şi a conectării pro-europene a Chişinăului, precum şi existenţa unor instituţii puternice şi a unei democraţii solidă. În acest proces, România poate şi trebuie să joace un rol principal, să investească mai mult. Efortul României va trebui sistematizat şi concentrat instituţional astfel încât rezultatele să fie vizibile, concrete şi palpabile pentru cetăţenii Republicii Moldova.
Reiterez, în acest context, vorbind despre Vecinătatea Estică, importanţa unei bune pregătiri a Summit-ului Parteneriatului Estic din noiembrie 2017. Reafirm astfel necesitatea ca Parteneriatul Estic să depăşească stadiul la care s-a ajuns la Summit-ul de la Riga din 2015. El trebuie să fie mai eficient în aducerea statelor partenere mai aproape de standardele europene, să sprijine proactiv reforma din statele partenere şi să contureze, la nivel concret, perspectiva europeană pentru partenerii care o doresc.
În ce priveşte Vecinătatea Sudică, combaterea migraţiei ilegale se va menţine ca prioritate pentru România, care trebuie să continue susţinerea concretă şi substanţială a întăririi frontierelor externe ale Uniunii, ca şi până acum. Combaterea terorismului va rămâne, la rândul său, printre cele mai importante domenii de acţiune pentru statul român.
Dar aceste fenomene nocive pentru securitatea noastră, a tuturor, nu pot să aibă o soluţionare corespunzătoare fără rezolvarea durabilă a conflictelor din Orientul Mijlociu, mai ales a celui sirian, despre care am discutat şi la Consiliul European din decembrie. Consider că Uniunea Europeană trebuie să fie mult mai activă în procesul politic de negociere a tranziţiei din Siria. Soluţia politică, o repet, nu poate fi substituită de nicio opţiune militară.
Pe dimensiunea bilaterală, este esenţială dezvoltarea în continuare a parteneriatelor şi relaţiilor bilaterale europene cu caracter strategic ale României. Fără a mă putea referi, din raţiuni de timp, la toate aceste relaţii foarte importante, este centrală aprofundarea pe mai departe a parteneriatelor şi relaţiilor strategice cu Germania, Franţa şi Italia.
Acestea au primit un impuls puternic în urma vizitelor foarte bune la Bucureşti de anul trecut ale omologilor mei german, francez şi italian. Iniţierea, în luna noiembrie 2016, a mecanismului de dialog strategic cu Franţa, la nivelul miniştrilor de externe şi ai apărării, urmare a propunerii pe care am făcut-o şi care a fost acceptată cu prilejul vizitei de stat a Preşedintelui Hollande, este un exemplu care poate fi urmat şi pe alte coordonate bilaterale.
Trebuie dezvoltat în continuare parteneriatul strategic cu Polonia. Importanţa acestui parteneriat în domeniul asigurării securităţii şi la nivel regional, dar şi pe temele europene, acolo unde avem obiective comune, este evidentă. În egală măsură, trebuie rafinat parteneriatul strategic cu Turcia, aliat indispensabil pentru stabilitatea în regiune. Contăm pe angajamentul continuu al Turciei pentru valorile, principiile şi obligaţiile asumate în NATO şi în relaţia cu Uniunea Europeană.
În contextul regional cunoscut, Trilaterala informală pe teme de securitate România – Polonia – Turcia este un format relevant, pe care trebuie să îl continuăm şi să îl dezvoltăm.
Cooperarea strânsă cu statele baltice, angajamentul concret în sprijinul integrării europene şi euroatlantice pentru statele din Balcanii de Vest vor trebui să fie, de asemenea, coordonate ale acţiunii diplomatice a României din acest an. Continuarea dezvoltării relaţiei cu Ucraina, pe baza foarte bunelor rezultate ale vizitei Preşedintelui Poroşenko de anul trecut, va fi de asemenea pe agendă.
Nu pot fi neglijate nici Asia Centrală şi nici Orientul Mijlociu, cu accent pe dimensiunea economică, dar nu numai. În aceeaşi cheie preponderent economică, diplomaţia română va trebui să fie mult mai activă în promovarea relaţiilor cu statele din Asia, America Latină şi Africa.
Doamnelor şi domnilor,
La acest început de an, doresc să vă mulțumesc, din nou, pentru eforturile pe care le faceți permanent pentru consolidarea relațiilor dintre statele şi popoarele noastre. Vă consider prieteni apropiaţi, care nu sunteţi doar ambasadori ai statelor dumneavoastră în România, ci şi veritabili ambasadori ai României în capitalele unde vă trimiteţi în fiecare zi informările şi analizele diplomatice.
Sper ca anul 2017 să fie, mai mult decât anul care a trecut, un an al păcii, al progresului și prosperității pentru fiecare dintre țările noastre. Dar asta depinde numai de noi, de efortul nostru comun. La mulţi ani!

Stimate domnule Preşedinte al Federaţiei Comunităţilor Evreieşti din România,
Vă felicit cu ocazia împlinirii a 85 de ani!
Domnule Aurel Vainer, viaţa dumneavoastră ne arată cum destinul României stă şi pe umerii fiecăruia dintre noi, prin tăria convingerilor şi soliditatea valorilor ce ne animă.
V-aţi născut într-o mică localitate din Moldova, într-o familie cu mulţi copii, care v-a dat puternice rădăcini iudaice, şi aţi copilărit într-o Românie frământată de agresiuni interne şi externe, marcată de antisemitism şi îndoliată de cruzimile Holocaustului. Cu toate acestea nu v-aţi pierdut nicio clipă dragostea faţă de pământul natal. V-aţi petrecut tinereţea într-o societate a fariseismului care v-a privat de o viaţă comunitară normală, de mulţi dintre apropiaţi, prieteni şi membri ai familiei. Cu toate acestea, dorinţa de a fi util oamenilor v-a făcut un apreciat specialist în domeniul stiinţei economice. Ca şi multor altora, viaţa vi s-a schimbat odată cu Revoluţia din 1989. Aţi devenit un contributor important la revigorarea comunităţilor evreieşti din România şi un promotor al dialogului interetnic şi interconfesional din țara noastră.
În numeroase ocazii am spus că minorităţile etnice sunt un tezaur al României şi punţi de neînlocuit între noi şi ţările de provenienţă ale acestor etnii. Dumneavoastră, domnule Aurel Vainer, în cele 3 mandate în Parlamentul României, aţi fost, în numele comunităţii pe care o reprezentaţi, dar spre folosul tuturor, o adevărată placă turnantă a dialogului politic, intercultural, şi interconfesional.
Stimate domnule Vainer, Onorată asistență,
În 24 ianuarie voi participa, împreună cu Secretarul General al Consiliului Europei şi cu Preşedintele Republicii Cipru, la ceremonia de marcare a Zilei Internaţionale de Comemorare a Victimelor Holocaustului. Voi inaugura, la sediul Consiliului Europei din Strasbourg, o expoziţie dedicată victimelor Holocaustului, cu titlul „Drepţi între popoare”, organizată de Preşedinţia română a Alianţei Internaţionale pentru Memoria Holocaustului. Un lucru mă bucură în mod special şi ţin să vi-l mărturisesc: voi putea să evoc la Strasbourg o realizare importantă, pe care am susținut-o încă de la începutul mandatului meu, şi anume decizia înfiinţării, la Bucureşti, a unui Muzeu al Istoriei Evreilor din România. Aţi fost unul dintre cei mai activi susţinători ai acestui proiect, şi vă rog, domnule Președinte Vainer, să îl sprijiniți şi pe mai departe.
Închei felicitându-vă încă o dată şi urându-vă mulţi ani fericiţi alături de cei dragi!

Domnule Președinte al Academiei Române, Înaltpreasfinția Voastră, Preasfinția Voastră, Onorată asistență,
Astăzi, în seara zilei de 23 ianuarie, ne-am adunat aici, în Palatul Cotroceni, pentru a comemora unul din evenimentele de suflet ale românilor, Mica Unire.
Această unire s-a petrecut, cum toată lumea ştie, în două etape: în 5 ianuarie 1859 la Iaşi şi în 24 ianuarie 1859 la Bucureşti, acum 158 de ani. Ce moment de glorie pentru România!
România care, atunci, începuse să se manifeste. A fost după un război care a redefinit ceea ce astăzi numim «sferele de influenţă». Rusia fusese trimisă mai înspre Est şi Marile Puteri au avut de rezolvat probleme regionale complicate. Evident că unii au fost «pentru» ca românii să-şi exprime voinţa, şi a fost destul de evident că această voinţă a fost unirea Principatelor, alţii s-au opus.
Ce moment frumos că atunci românii şi-au impus voinţa! Ce clasă politică am avut noi atunci, când a început să ia fiinţă naţiunea română! Şi ce clasă politică avem astăzi, când cei care au fost aleşi să conducă ţara se ocupă în mod paradoxal de cu totul alte lucruri.
Atunci, 1859, politicienii s-au preocupat de naţiune, de Unirea Principatelor. Ai noştri se ocupă de graţiere - graţierea propriilor dosare. A fost ales atunci Cuza, Alexandru Ioan Cuza, domnitor în Moldova şi în Ţara Românească şi s-a apucat de treabă. Unirea Principatelor a început prin alegerea aceluiaşi domnitor în ambele Principate, dar ea s-a înfăptuit prin ce s-a construit, prin instituţiile, autorităţile, entităţile, actele normative care au început să pună cap la cap ce se întâmpla în Moldova, ce se întâmpla în Ţara Românească, şi astfel Unirea s-a petrecut, în fapt, prin legiferare şi prin administrare, prin guvernare.
1864. Codul Penal al lui Cuza a fost un cod penal după model francez, model considerat la vremea respectivă cel mai bun, cu o abordare modernă. A fost primul cod penal din România care incrimina corupţia, care făcea referire la infracţiunile de abuz în serviciu şi de conflict de interese.
Ce generaţie de politicieni am avut atunci, după Mica Unire! Oameni care au avut curajul să spună lucrurilor pe nume, şi ce politicieni avem astăzi. O coaliţie, aleasă să conducă România spre dezvoltare, se ocupă de modificarea Codului Penal. Se ocupă, în mod paradoxal, exact de ameliorarea Codului Penal într-un sens cel puţin discutabil: micşorarea amenzilor pentru abuz în serviciu. Ce diferenţă! Ce clasă politică am avut şi unde am ajuns!
În aceste zile, mai ales ieri, au avut loc proteste. Oamenii indignaţi au ieşit în stradă să protesteze împotriva acestor încercări de a modifica prin Ordonanţe de urgenţă legislaţia penală.
Am auzit fel şi fel de aberaţii. Imediat după ce au ieşit oamenii în stradă, activişti agitaţi şi agitatori au fugit la televiziunile obediente să explice poporului că este o nouă mineriadă - auzi, aberație - , este lovitură de stat. Cetățenii, să dea lovitură de stat? Nu, politicienii dau lovitura de stat, doar că nu dau lovitura de stat, dau lovitura de graţie statului de drept din România.
De ce au ieşit oamenii? Simplu de tot: PSD şi cu satelitul lui, ALDE, au promis bunăstare românilor, au promis că vor rezolva problemele României, au promis dezvoltare economică, au promis salarii mai mari, au promis pensii mai mari. Și oamenii, de bună-credinţă, i-au votat.
Şi când au ajuns efectiv la guvernare, s-au apucat de cu totul altceva. S-au apucat să umble la legislaţia penală, pentru a-şi curăţa dosarele lor, ale colegilor de partid, ale celor care i-au susţinut în campanie probabil.
Asta i-a dus pe oameni în stradă, dragii mei! Una a fost promisă, alta a fost începută. De aici indignarea românilor. Nu vrea nimeni să dea lovitură de stat, nici nu vrea să răstoarne regimul.
Iar Guvernul? Ce contează Guvernul? Acest guvern doar nu-şi imaginează că a ieşit cineva în stradă pentru acest guvern. Oamenii au ieşit să-şi spună indignarea şi guvernanţii ar face bine să ia seamă.
Poate totuşi, cu această ocazie, a Micii Uniri, îşi amintesc că românii sunt un neam mândru, românii au dreptul la o clasă politică pe măsură. Această temă, în mod nefericit, a devenit o temă naţională.
Este evident că există un larg interes pentru această temă a schimbării Codurilor Penale şi a graţierii, şi dacă aşa este, atunci voi supune această temă dezbaterii publice şi votului popular.
Voi începe demersurile pentru un referendum, referendum prin care românii vor putea să se exprime, vor putea să spună dacă sunt de acord cu aceste demersuri sau nu. Fiindcă, atunci când au votat, aceste teme nu s-au găsit în programul de guvernare al PSD. Și atunci, dacă guvernanţii au făcut o temă din asta, vor trebui să suporte votul popular pe această temă.
Aparent vorbim despre chestiuni legate de Justiţie. Aparent, vorbim despre Ordonanţe de urgenţă pe teme foarte concrete. În realitate, dragi români, vorbim despre ce fel de naţiune vrem să fim.
Vrem să fim o naţiune puternică, un stat de drept sau vrem să fim o naţiune aşa şi aşa, cu un stat de drept care poate fi înmuiat şi discutat.
Vrem să fim o naţiune care seamănă cu generaţia care a făcut Mica Unire sau vrem să fim o naţiune care nu îndrăzneşte să ridice vocea?
Vrem să fim o naţiune între celelalte naţiuni aşa cum sunt naţiunile europene sau vrem să fim o naţiune care nu îndrăzneşte să ridice vocea în corul naţiunilor europene?
Aşadar, dragii mei, trebuie să ne hotărâm ce fel de naţiune suntem, ce fel de naţiune vrem să fim. Eu îmi doresc o naţiune puternică. Eu îmi doresc o naţiune de oameni mândri şi liberi.
Românii sunt mândri şi liberi şi îmi doresc o naţiune condusă de politicieni integri, îmi doresc o naţiune condusă de politicieni competenţi!
Orice altceva pentru mine este prea puţin, iar pentru a obţine acest lucru, pentru a atinge acest obiectiv, pentru mine niciun preţ nu este prea mare.
La mulţi ani!

Mulțumesc, domnule Ambasador! 
Onorați parlamentari care ne reprezentați cu cinste în Consiliul Europei, Dragi musafiri, Doamnelor și domnilor,
Hai să dăm mână cu mână! E 24 ianuarie. La mulți ani de ziua Micii Uniri!
Sunt foarte bucuros și mulțumit că am ajuns la Strasbourg, la Consiliul Europei, unde am găsit, cum se zice, toate ușile deschise. Este o instituție de renume, care, pentru România, în cei 24 de ani de când suntem membri, a fost un real câștig.
Nu cred că cineva este străin de dezbaterile politice din România, care se poartă în bună măsură, declarat sau nedeclarat, în jurul noțiunii de stat de drept.
Or, Consiliul Europei, CEDO, Comisia de la Veneția au fost și rămân partenerii și ghizii noștri în domeniul statului de drept. Ceea ce trebuie noi să facem este să dovedim că democrația românească nu doar că a împlinit un număr de ani, ci este pe cale de a deveni matură.
Nu sunt îngrijorat, și vă spun acest lucru cu toată deschiderea. Nu sunt îngrijorat pentru democrația din România. Este o democrație vie, cu dezbateri, cu certuri. La noi, cultura dezbaterii nu a fost chiar pe primul loc, mai ales în anii comunismului, când ni s-a cerut să stăm liniștiți și să nu dezbatem politica. Cumva, această abordare a ajuns până în timpurile noastre, dar recuperăm și aici. Încet, dar sigur, de la certuri ajungem la dezbateri. De la dezbateri, la idei și, în acest fel, eu personal sunt convins că lucrurile vor merge înspre mai bine.
Dar asta nu înseamnă că trebuie să ne facem că nu avem probleme. Avem. Avem probleme mari. Ceea ce nu pot face cetățenii trebuie să facă politicienii, să caute soluții. Câteodată, înainte să fie mai bine, trebuie să fie mai rău.
Mă tem că asta este faza în care ne aflăm acum, dar v-am spus toate aceste lucruri fiindcă cei de acasă sunt foarte conectați și, instinctiv, își dau seama că lucrurile totuși se mișcă, dar dumneavoastră, care, cu cinste, cu mândrie, și, sunt sigur, cu profesionalism ne reprezentați aici poate nu aveți aceste informații de primă mână și ar fi păcat să fiți îngrijorați pentru democrație și, din acest motiv, vă încurajez.
Este o zi specială, această Zi a Micii Uniri, și, nu vă temeți, nu am de gând să reiau discursul meu de aseară, dar nu pot să nu remarc că România a avut generații de politicieni mari, făuritori de națiune, făuritori de țară. Iar acum nu suntem în acea fază. Acum suntem în faza în care făurim o democrație matură și eu am convingerea că vom reuși.
Dumneavoastră, care majoritatea dintre dumneavoastră trăiți și lucrați aici, în Strasbourg sau în regiune, ați venit aici fiindcă vă simțiți aproape de România. Și eu am venit aici fiindcă mă simt aproape de dumneavoastră. În acest sens, vă mulțumesc și vă doresc, ne doresc, o seară frumoasă!

Domnule Secretar General, Domnule Președinte, Doamnelor și domnilor,
Ne aflăm astăzi aici pentru a aduce un pios omagiu tuturor victimelor Holocaustului. Ne înclinăm în fața tragediei fără precedent pe care fiecare dintre aceste victime a trăit-o individual, dar care a avut un puternic impact asupra întregii umanități.
Ziua de 27 ianuarie, dată care marchează eliberarea prizonierilor din lagărele de concentrare de la Auschwitz-Birkenau, acum 72 de ani, a devenit una dintre cele mai triste repere ale memoriei din istoria umanității. Această zi a reprezentat, de asemenea, începutul speranței pentru cei care se aflau în viață pe 27 ianuarie 1945. Suntem foarte norocoși să-i avem printre noi, încă, pe unii dintre acești supraviețuitori, care ne amintesc tuturor despre nevoia de a nu uita niciodată greșelile trecutului.
Această zi poartă cu sine o dublă semnificație și responsabilitate.
Prima proiectează spre trecut și revendică datoria noastră morală de a ne aduce aminte și de a conștientiza suferința celor masacrați. Cea de-a doua este orientată spre viitor și ne îndeamnă să educăm generațiile viitoare cu privire la crimele abominabile ale Holocaustului. Este, așadar, datoria noastră să păstrăm vie memoria atâtor victime ale acestui teribil flagel.
Până în luna martie a acestui an, România exercită președinția Alianţei Internaţionale pentru Memoria Holocaustului, o organizație care întruchipează însăși esența încercărilor de a cunoaște ce s-a întâmplat acum mai bine de 70 de ani, de a învăța și a ne asigura că o astfel de tragedie nu se va mai repeta niciodată. Memoria Holocaustului este una dintre principalele direcții de acțiune urmărite de România pe perioada mandatului său, alături de promovarea educației și cercetării Holocaustului și interacțiunea cu generațiilor mai tinere prin intermediul social media.
Domnule Secretar General,
Alianța a semnat un Memorandum de Înțelegere cu Consiliul Europei. Acest lucru are o semnificație aparte pentru ambele organizații.
Am convingerea că în anul 2017 Consiliul Europei și Alianța pot să creeze un program-pilot care să aibă ca scop instruirea funcționarilor publici în combaterea negării Holocaustului și a antisemitismului.
România, mai ales pe perioada deținerii președinției Alianței, este pregătită să promoveze în continuare definiția de lucru a antisemitismului, adoptată recent la București, în cursul anului trecut, și să se implice în acest proiect-pilot.
De asemenea, există o dimensiune specială în cadrul Alianței, care vine în completarea activităților Consiliului Europei: comemorarea și educarea cu privire la atrocitățile suferite de populația de etnie romă în Europa, în timpul celui de-al doilea Război Mondial. România a pus un accent deosebit pe acest aspect pe perioada președinției sale.
Este convingerea mea că educația Holocaustului nu trebuie să fie promovată exclusiv în sălile de clasă. Suntem mândri să inaugurăm astăzi o expoziție foto-documentară, prin care împărtășim realizările noastre. Este un gest simbolic faptul că această expoziție este expusă aici, în locul în care națiunile europene s-au unit, pentru prima dată, în angajamentul lor de a nu repeta niciodată ororile celui de-al doilea Război Mondial – Consiliul Europei.
Vă invit pe toți să vizitați expoziția din Foaierul Comitetului de Miniștri, unde puteți să aflați mai multe despre angajamentul României cu privire la onorarea memoriei victimelor Holocaustului, cât și despre câteva metode creative de a educa noile generații, pentru a ne asigura că nu vom mai fi niciodată martorii unor astfel de atrocități.
Rememorând cele mai întunecate episoade din istoria noastră și prezentând faptele așa cum s-au desfășurat, acesta este modul în care ne-am decis, de exemplu, să comemorăm (în 2016) 75 de ani de la Pogromul de la Iași. Crimele abominabile comise de regimul din acea perioadă reprezintă, încă, o rană deschisă pentru societatea noastră. Ca dovadă a angajamentului nostru pe termen lung, autoritățile țării noastre au demarat procedurile pentru înființarea unui Muzeu al Istoriei Evreilor din România, la București.
Această expoziție ilustrează, de asemenea, istoriile cetățenilor români care și-au ajutat vecinii, prietenii evrei, sau chiar necunoscuți, să scape de persecuții și deportări. Ani mai târziu, rolul acestora a fost onorat de către Memorialul «Yad Vashem» din Ierusalim, prin acordarea titlului de «Drepți între Popoare».
Este datoria noastră permanentă, a tuturor, așa cum am făcut și astăzi, aici, să adoptăm o poziție fermă și să recunoaștem greșelile trecutului, precum și să onorăm memoria celor nevinovați care au pierit. Vă mulțumesc!

Vă mulţumesc!
Domnule Președinte, Stimați membri ai Adunării Parlamentare a Consiliului Europei, Domnule Secretar General, Excelențele voastre, doamnelor și domnilor,
Doresc să-i mulțumesc călduros domnului Președinte Agramunt pentru invitația de a fi prezent aici și pentru amabila sa introducere.
Sunt profund onorat să mă adresez acestei distinse Adunări. Prezența mea aici reprezintă încă o dovadă a atașamentului profund și a respectului pe care România le poartă pentru Consiliul Europei, prima organizație internațională importantă la care a aderat țara mea, după căderea comunismului.
Aderarea noastră la Consiliul Europei, în 1993, a fost unul dintre primii pași majori luați în procesul de tranziție spre democrație a României.
De asemenea, a jucat un rol cheie în procesul de integrare europeană și euro-atlantică a țării mele. De fapt, cei 10 ani de apartenență la UE, pe care îi celebrăm în acest an, pot fi considerați drept unul dintre rezultatele puterii extraordinare de transformare pe care o prezintă calitatea de membru al Consiliului Europei.
Adunarea Parlamentară a Consiliului Europei (APCE) a contribuit semnificativ la dezvoltarea statului de drept în țara mea, precum și la consolidarea respectului pentru drepturile omului – care caracterizează România zilelor noastre. Doresc să subliniez, în acest context, importanța instrumentelor juridice ale Consiliului Europei în consolidarea unui stat democratic. Convinsă de acest aspect, România a ratificat, până acum, 107 convenții ale Consiliului Europei.
Prin dialogul constant cu Consiliul Europei, România a devenit de asemenea un model – și vorbesc despre asta și din experiența mea personală – în ce priveşte protecția și promovarea drepturilor persoanelor aparținând minorităților naționale – modelul intercultural românesc de succes şi recunoscut ca atare la nivel european.
Acest veritabil model în ceea ce priveşte relaţiile inter-etnice presupune implicarea activă, la toate nivelurile, locale sau naționale, a reprezentanţilor minorităţilor naţionale în procesul de luarea a deciziilor cu privire nu doar la minoritatea în cauză, ci la societate în ansamblul său.
El nu implică doar simpla coexistenţă a grupurilor minoritare cu majoritatea populației, care definește așa-zisul model multicultural, ci şi interacţiunea dintre grupurile minoritare şi majoritate – creând astfel un proiect intercultural. Este un proiect care, prin diversitate culturală, îmbogățește societatea și spiritul nostru civic. El dovedește valoarea interacțiunii și a toleranței.
În opinia mea, minoritățile naționale reprezintă o adevărată valoare a unei națiuni, care o îmbogăţeşte și care contribuie la construirea unor punți solide între state.
În ceea ce privește minoritatea romă și incluziunea sa socială, putem evalua că abordarea noastră multi-instituțională, pas cu pas, din ultimii 15 ani, a produs rezultate tangibile. Desigur, însă, că au mai rămas multe lucruri de făcut.
Dar confirmarea rezultatelor noastre poate să fie probată, printre altele, de creșterea participării politice a romilor, eficiența strategiilor implementate și datele publicate, de exemplu, de Agenția pentru Drepturi Fundamentale a UE. Doresc să reafirm, în acest context, sprijinul ferm al României pentru activitatea Consiliului Europei în acest domeniu, precum și angajamentul nostru de a lucra în continuare pentru asigurarea incluziunii sociale a romilor, atât în România, cât și în Europa, în general.
În ceea ce privește piatra de temelie a protecției drepturilor omului în Europa, Convenția Europeană a Drepturilor Omului, este evident faptul că doar eforturile continue ale Curții de la Strasbourg nu sunt suficiente. Statele părţi la Convenţie trebuie să fie principalii protectori ai drepturilor omului.
Totodată, nu putem să ignorăm, nici să tolerăm situațiile în care, în anumite state membre, hotărârile Curții nu sunt puse în aplicare.
Pe de altă parte, Protocolul 16 al Convenției va fi un factor ce va contribui la o mai bună implementare a standardelor Convenției, prin intermediul dialogului juridic.
România a semnat deja Protocolul 16 și ne aflăm, în prezent, în etapa de elaborare a pachetului legislativ necesar pentru a introduce în sistemul nostru de proceduri posibilitatea ca cele mai înalte jurisdicţii naționale să solicite Curţii avize consultative.
Dar efortul început în 2010 în ceea ce privește reforma Curții – care a avut deja rezultate concrete – trebuie să continue, pentru a organiza și mai bine activitatea sa și pentru a îmbunătăți eficiența sa generală. România va face tot ce-i stă în putință pentru a sprijini realizarea acestui obiectiv.
Doamnelor și domnilor,
Europa zilelor noastre se confruntă cu crize multiple, fără precedent de la încheierea Războiului Rece, și capabile să submineze valorile noastre fundamentale.
În acest context complex, și instituțiile Consiliului Europei sunt tot mai relevante, inclusiv datorită capacității lor de a se regenera și moderniza.
În acest sens, apreciez nu doar activitatea Curții Europene a Drepturilor Omului - pe care am menționat-o deja, cât și activitatea Comisarului pentru Drepturile Omului, Comitetului pentru Prevenirea Torturii, Comisiei Europene împotriva Rasismului și Intoleranței, Comisiei de la Veneția, Grupului de experți pentru lupta împotriva traficului de ființe umane, Comitetului Moneyval și, nu în ultimul rând, rolul acestei Adunări.
Doresc să adresez în mod special câteva cuvinte și despre Comisia de la Veneția, a cărei relevanță în zilele noastre trebuie accentuată, în contextul diferitelor evoluții din unele democrații europene. Noi am beneficiat foarte mult de expertiza sa – începând cu avizul privind prima Constituție democratică a României, din 1991 (de fapt, prima Constituție supusă avizului Comisiei), până la asistența cu privire la multe acte legislative esențiale funcționării statului de drept în România.
Comisia trebuie să fie susținută în exercitarea atribuțiilor sale de gardian al democrației prin drept, iar  România va continua să sprijine eforturile sale.
Astfel, sunt încântat să vă informez că, împreună cu domnul Secretar General Jagland, voi inaugura la București, pe 6 aprilie, o Conferință Internațională organizată în colaborare cu Comisia de la Veneția cu privire la Rolul Majorității și al Opoziției într-o Societate Democratică. Este un subiect de mare actualitate, în contextul anumitor evoluții din unele state membre. Apreciez inițiativa Secretarului General, care a solicitat Comisiei de la Veneția să elaboreze un set de linii directoare privind această chestiune.
Avem nevoie de societăţi democratice solide, în care majorităţile nu abuzează de drepturile lor legitime numai pentru că sunt o majoritate, de societăţi în care principiul cooperării loiale şi constructive între instituţiile democratice funcţionează ireproşabil. Într-o societate democratică, critica normală exercitată de opoziţie nu poate fi văzută ca element distructiv şi nu poate fi interpretată ca lipsă a acceptării rezultatelor scrutinului democratic. Este doar o parte – la fel de legitimă ca efortul şi activitatea majorităţii – a unui sistem democratic liberal sănătos, de care cu toţii avem nevoie dacă dorim să gestionăm cu succes actualele provocări ale prezentului.
Dragi colegi și prieteni,
O altă provocare cu care ne confruntăm cu toții, din păcate, în Europa, este ascensiunea populismului, radicalismului, xenofobiei și a eurofobiei. Eurofobia nu se îndreaptă doar împotriva valorilor Uniunii Europene. Ea este şi împotriva valorilor, principiilor și normelor fundamentale ale Consiliului Europei! Această organizație are un rol cheie în lupta împotriva acestor fenomene nocive, care atacă înseși bazele societății noastre democratice. Trebuie, așadar, să luptăm împotriva acestor manifestări cu toată forța noastră și cu toate instrumentele și mecanismele disponibile. România nu va precupeţi niciun efort în acest scop.
Mă bucură faptul că, în urma alegerilor parlamentare din decembrie, niciun partid extremist, xenofob sau eurofob nu a intrat în Parlamentul României, ceea ce arată elocvent maturitatea societăţii româneşti. Sper ca și rezultatele diferitelor alegeri care vor avea loc anul acesta în Europa să dovedească aceeaşi maturitate a cetățenilor europeni, în ciuda tuturor provocărilor!
Pe lângă serioasele provocări interne europene, ne confruntăm, de asemenea, cu o altă amenințare majoră: extremismul violent și radicalizarea care conduce la terorism.
Consiliul Europei și-a asumat și un rol important în combaterea terorismului, prin consolidarea instrumentelor sale legale și îmbunătățirea organismelor sale componente. România condamnă ferm toate atacurile teroriste și reiterează sprijinul său ferm în combaterea oricărei forme de terorism. Eforturile noastre comune care au ca scop combaterea fenomenului „luptătorilor străini” trebuie să rămână centrate pe nevoia noastră de a proteja și reafirma aceste valori. Din acest motiv, România și Spania au lansat în 2015 inițiativa de a crea o Curte Internațională împotriva Terorismului, pentru a preveni, descuraja și pedepsi crimele de terorism, inițiativă pe care vă invit să o susțineți. De aceea, România a semnat, în martie 2016, Protocolul adiţional la Convenţia Consiliului Europei privind prevenirea terorismului, pe care îl va ratifica în curând.
Într-un context mai amplu, doresc să subliniez faptul că România susține toate acțiunile comune împotriva criminalității cibernetice, care sunt, de asemenea, esențiale în combaterea terorismului, crimei organizate și a traficului de ființe umane. Din calitatea de stat gazdă a Oficiului Consiliului Europei în domeniul criminalității informatice,  care a devenit operațional la București, în 2014, România a conștientizat că există o nevoie sporită ca statele să-și consolideze capacitatea lor de a combate criminalitatea cibernetică.
Precum știm cu toții, România este, totodată, un susținător fervent al procesului democratic din vecinătatea sa. În acest context, rolul membrilor APCE în consolidarea democrației este fundamental.
România a susținut ferm evoluția democratică a Republicii Moldova încă de la declararea independenței sale, în 1991. România a fost primul stat din lume care a recunoscut independența Republicii Moldova. După 26 de ani, ne păstrăm convingerea că singura cale care poată să aducă prosperitate pe termen lung statului nostru vecin este integrarea europeană. Acest obiectiv poate fi realizat doar printr-un profund proces de reforme, bazat pe asigurarea stabilității politice interne și a implicării responsabile a tuturor factorilor politici și instituționali în consolidarea acestui proces.
Acest lucru este esențial pentru modernizarea statului și susținerea parcursului european al acestuia, în beneficiul direct al cetățenilor Republicii Moldova. Astfel, încurajez comunitatea Consiliului Europei să continue să sprijine Republica Moldova, luând în considerare, de asemenea, și următoarele alegeri parlamentare din 2018, care vor avea un rol crucial în privința viitorului democrației din această țară.
În ceea ce privește Ucraina, România sprijină puternic suveranitatea, integritatea teritorială și unitatea vecinilor noștri. Acordurile de la Minsk reprezintă cel mai bun instrument în vederea soluționării crizei și trebuie să fie implementate integral.
Consiliul Europei joacă, de asemenea, un rol major în procesul de reformă din Ucraina, iar România rămâne un susținător ferm al tuturor acestor eforturi.
Situația din Balcanii de Vest este încă definită de un anumit grad de insecuritate, care este rezultatul contextului economic dificil, creșterii naționalismului, crimei organizate și al amenințării pe care o reprezintă radicalizarea religioasă. Importanța strategică a Balcanilor de Vest în Europa ar trebui să ne motiveze în a depăși aceste dificultăți și pentru a persevera în proiectarea valorilor noastre democratice, ale statului de drept și ale prosperității.
În acest scop, procesul de extindere a Uniunii Europene trebuie să continue și, după caz, UE ar trebui să ia în considerare asumarea unor mijloace mai creative și o abordare mai cuprinzătoare. Rolul complementar al Consiliului s-a dovedit a fi esențial în acest proces.
Suntem recunoscători pentru implicarea sa în monitorizarea respectării drepturilor omului, a protecției drepturilor persoanelor aparținând minorităților naționale și a respectării principiilor democratice.
Distins auditoriu,
Prezența mea aici coincide cu comemorarea victimelor Holocaustului – la care am luat parte ieri, când am inaugurat și expoziția Educație și Memorie. Holocaustul în România – și care are loc în perioada în care țara mea exercită președinția Alianţei Internaţionale pentru Memoria Holocaustului.
Conștientizarea Holocaustului și educarea noilor generații cu privire la tragicele evenimente petrecute în timpul celui de-a doilea Război Mondial au reprezentat o prioritate a României pe parcursul ultimilor ani. Prin exercitarea președinției Alianței, am încercat să oferim un sprijin instituțiilor de învățământ și formatorilor în ceea ce privește modalitățile prin care lecțiile învățate în urma tragediei Holocaustului pot conduce la promovarea cunoașterii și toleranței în societatea noastră.
Elevii și studenții din țara mea au avut ocazia de a participa la ateliere, seminarii, vizite de studiu și concursuri, menite să-i înzestreze cu cunoștințele și aptitudinile necesare pentru a înțelege în mod corespunzător acest episod tragic din istoria noastră. Mai mult decât atât, instituțiile române au stabilit parteneriate internaționale cu scopul de a instrui funcționarii publici și  forțele de ordine cu privire la combaterea antisemitismului, negării Holocaustului, rasismului, xenofobiei, discriminării și a discursului instigator la ură din sfera publică.
În 2015, România a introdus în legislația sa penală unul dintre cele mai moderne prevederi legale din Europa, care interzic naționalismul extrem, rasismul, xenofobia, negarea Holocaustului și antisemitismul. Aceste noi prevederi legale permit cercetarea penală a unor astfel de fapte, chiar dacă ele se desfășoară pe rețelele de socializare. Doresc să subliniez aici importanța combaterii răspândirii discursului instigator la ură pe rețelele de socializare, precum și necesitatea utilizării unor instrumente instituționale eficiente pentru a ține sub supraveghere și a interzice astfel de acțiuni. Fac apel la toate statele membre să acționeze împotriva acestei amenințări.
Aceste tipuri de măsuri – precum cele luate de România – sunt esențiale în asigurarea reacției corecte în fața încercărilor de negare sau distorsionare a istoriei, de promovare a persoanelor care se fac vinovate de crime împotriva păcii sau umanității. Ele ar trebui să fie adoptate de toate statele membre ale Consiliului Europei.
În mai 2016, o definiție de lucru a antisemitismului a fost adoptată cu ocazia Reuniunii Plenare a Alianței Internaționale pentru Memoria Holocaustului la București, fapt ce a reprezentat o foarte mare realizare. Dar conservarea memoriei Holocaustului, lupta împotriva antisemitismului și a tuturor formelor de rasism, discriminare și xenofobie reprezintă un efort comun. Încă o dată țin să apreciez activitatea în acest domeniu a acestei distinse Adunări și a tuturor celorlalte instituții ale Consiliului Europei.
Doamnelor și domnilor,
Consiliul Europei, și această Adunare, în special, trebuie să rămână și va rămâne un actor principal în sprijinirea statului de drept și apărarea drepturilor omului, în contextul provocărilor actuale. Acesta este convingerea mea.
Un nou Summit al Consiliului Europei, în 2019, ar reprezenta o validare, la cel mai înalt nivel politic, a rolului esențial pe care îl are Consiliul Europei pentru viitorul acestui continent. România, care va exercita președinția Consiliului Uniunii Europene în primul semestru al anului 2019, este pregătită să contribuie la pregătirea unui Summit de succes al Consiliului Europei, dacă statele membre decid să-l organizeze.
România este de părere că activitatea Consiliului Europei este vitală pentru menținerea și protejarea valorilor și principiilor noastre democratice. Vă asigur că România va continua să facă toate eforturile necesare pentru a sprijini această misiune fundamentală. Puteți să contați pe mine, puteți să contați pe România. Vă mulțumesc!

Vă mulţumesc pentru întrebare. Cred că ştiţi cu toţii că Republica Moldova este de importanță majoră pentru România și acest lucru se datorează nu numai pentru că sunt vecinii noștri, dar și datorită legăturilor istorice, culturale şi lingvistice și, desigur, datorită dorinței noastre comune de a construi sisteme democratice puternice. România a fost un partener corect şi de încredere în toţi aceşti ani. Am reușit împreună, România și Moldova, să construim programe destinate consolidării statului de drept, reformării sistemelor judiciare, iar sistemele politice au devenit mai puternice. Așa cum este firesc, acest proces are urcușuri și coborâșuri, dar România este hotărâtă să continue să fie un partener puternic și de încredere pentru Republica Moldova. Pe parcursul ultimei luni, în România, am analizat relațiile noastre cu Republica Moldova, şi în lumina ultimelor alegeri care au avut loc în Republica Moldova, am decis să devenim un aliat chiar mai apropiat. Astfel, am decis să extindem cele 8 programe ale noastre, să continuăm, de exemplu, ajutorul financiar atât de important pentru Republica Moldova. Vom continua să ajutăm comunitățile locale, pentru a reconstrui și moderniza școli, spitale, transportul local și vom continua să fim implicaţi într-un mod foarte constructiv în promovarea reformelor, care sunt atât de necesare în Moldova.
Este ceea ce vom face indiferent de persoanele care vor fi alese în funcţii publice, vom rămâne un partener pentru Moldova. În opinia noastră, singura cale viabilă pentru Moldova este calea europeană. Pe de altă parte, știm foarte bine că Moldova are probleme foarte specifice, dintre care pe care aţi menţionat una, problema transnistreană. Opinia României este că această problemă poate fi rezolvată doar pe cale diplomatică. Nici o altă soluție nu este imaginabilă sau fezabilă și, dacă tot vorbim despre asta, există un format 5+2 în care se negociază. Negocierile se blocaseră cu câțiva ani în urmă și Președinția germană a OSCE a reușit să dea un imbold acestor negocieri spre o nouă fază a dialogului, ceea ce eu, personal, apreciez foarte mult, și cred că acest lucru este un semn foarte bun în această complicată situație. Deci, dacă sunteți prieten al Republicii Moldova, puteţi fi siguri că şi noi suntem un prieten al acesteia și că, împreună, putem rezolva problemele.
Vă mulţumesc foarte mult pentru întrebare. Aţi atins una dintre temele mele preferate: lupta împotriva corupţiei. Lupta anticorupţie în România nu este o sarcină uşoară, ci foarte complicată, dar cred în România, cred în capacitatea românilor de a construi o democrație matură şi solidă, și cred că, în ţara noastră, corupția poate fi eradicată. Dar de la acest deziderat la fapte este o cale lungă. Suntem determinați să mergem pe această cale și avem rezultate bune în lupta împotriva corupţiei, în prezent. Corupția este o problemă endemică în România - sper că nu există în țările voastre și că toată lumea este în regulă - și dacă cineva își imaginează că fenomenul corupției poate fi eradicat în 1, 2 sau 10 ani, vă spun că greșește.
Lupta împotriva corupției este un proces îndelungat, dureros și urât, care scoate la iveală cele mai urâte aspecte ale societății. Faptul că noi luptăm cu succes împotriva corupției duce la breaking-news-uri zilnice, cum ar fi „fost politician acuzat de corupție" sau „funcționar public acuzat de proasta gestionare a banilor publici". Acest lucru este extrem de stresant pentru societate și, mai ales, pentru politicieni. Rezultatele vin, dar vin încet. De aceea cred că nu se poate lupta cu corupția pe termen scurt. Corupția poate fi combătută și probabil eradicată dacă credem cu toții în această luptă și dacă vom continua să luptăm până vom câștiga. Dacă nu, ceilalți „băieți” vor câștiga și nici nu vreau să-mi imaginez așa ceva pentru România.
Cu toţii ştim că masa-media face parte din viaţa noastră politică. Dar ştim foarte bine că raportările media nu sunt reprezintă dovezi de vinovăţie, sau, dimpotrivă, dovezi de nevinovăţie. Astfel, indiferent de cât de interesante sau importante sunt raportările media pentru noi politicienii, nu ar trebui să le confundăm cu dovezi incontestabile. Eu, în calitatea mea de Preşedinte, sprijin orice fel de comisie, procedură şi instituţie care încearcă să-i identifice pe cei care au comis ilegalităţi. Am încredere în calea legalităţii şi, dacă cineva greşeşte, va plăti. Dar dacă nu a greşit, imaginea sa trebuie să rămână nepătată. Aşadar, ca să vă răspund scurt: bineînţeles că susţin toate procedurile care vor conduce la demascarea ilegalităților.
Nu l-am cunoscut personal pe cel menționat de dumneavoastră, deci nu voi comenta acest subiect. Dar, ca Preşedinte, susţin procesele corecte, mass-media liberă şi obiectivă şi, precum i-am răspuns şi colegului dumneavoastră, sunt pregătit să sprijin toate procedurile legale necesare prin care adevărul să fie stabilit.
Cât timp avem la dispoziție, domnule Președinte? Să vorbim despre populism… Un subiect foarte amplu. Sunt membru al Consiliului Europei și, în diferite ocazii, evident că am discutat în cadrul acestuia despre viitorul Uniunii, despre felul în care alegătorii noștri au votat în ultimii ani, despre faptul că oricine a declanșat un referendum a pierdut și despre faptul că populismul redevine popular.
De obicei, politicienii au păreri despre fiecare subiect, așa că fiecare are câte o explicație pentru populismul cu care ne confruntăm, pentru eurofobie, xenofobie, și cred că trebuie să fim cinstiți. De obicei, dăm vina pe media, pe migranți, pe alții. Dar eu consider că ar trebui să folosim și o oglindă dacă dorim să găsim explicația pentru care populismul devine popular din nou. Cred că avem o problemă în Europa, poate și în altă parte. Prea des evităm să oferim răspunsuri clare la întrebări concrete. Prea des spunem oamenilor un lucru în timpul campaniilor electorale și facem altceva în timpul mandatului. Prea des considerăm că alegătorii noștri nu ar înțelege ce ne propunem, aşa că nu explicăm ce vrem să facem.
Eu, personal, am ajuns la concluzia, pe care am împărtășit-o și cu colegii mei, pornind de la discuțiile din Consiliul European, că Uniunea Europeană are tot felul de probleme, economice, cu migranții, cu frontierele de est și sud, cu băncile. Însă, dacă mergem până la sursa problemei, eu cred că avem o problemă de credibilitate.
Noi, politicienii, nu mai suntem la fel de credibili. Instituțiile pe care le-am dezvoltat nu mai sunt la fel de credibile. Și, dacă vrem să îmbunătățim lucrurile, dacă ne dorim să învingem populiștii, nu trebuie să devenim noi înșine populiști, ci să ne întoarcem la oameni și să ne reconectăm cu ei, să le spunem ce se întâmplă, care sunt problemele și ce intenționăm să facem pentru ei. Și atunci cred că vom fi nevoiți să vorbim mai rar despre populism, despre dezvoltarea populismului, despre extremism, eurofobie și xenofobie. Vă mulțumesc!
Foarte bun subiect, vă mulțumesc! Sunt bucuros să vă anunț că ultimul raport al MCV a fost făcut public acum două ore. Este foarte pozitiv. Surpriză, surpriză! Dar aceasta este România. Oricând predispusă la a surprinde. Câteodată chiar și pozitiv. Ultimul raport al MCV arată că au fost realizate progrese consistente în toate domeniile. Desigur, și noi știm cel mai bine, mai sunt multe aspecte care necesită îmbunătățiri, multe lucruri pe care le mai avem de făcut.
Mai exact, ultimul raport indică 12 arii de interes pe care trebuie să ne concentrăm mai mult, pentru a asigura progresul, și, pentru prima dată, acest nou raport recomandă să nu fie legate rapoartele MCV cu rezultatele pe alte domenii, precum Spațiul Schengen sau fondurile europene. Repet, nu este recomandat, conform Comisiei Europene, să fie legate rapoartele MCV de alte domenii, precum Schengen sau fondurile europene. Așadar, noi ne vom continua munca, deoarece, conform raportului, dacă România îndeplinește cele 12 recomandări, atunci MCV va fi finalizat. Va fi ridicat, închis. „Phased-out” este termenul pe care eu și Președintele Juncker l-am folosit în întâlnirea în care am discutat acest subiect.
Pe alte subiecte de discuții, vă asigur că, în România, separația puterilor în stat este reală și garantată. Este un mit faptul că serviciile secrete oferă dovezi îndoielnice în cadrul dosarelor penale. Acest lucru nu este posibil. Și când spun acest lucru, o fac în cunoștință de cauză, în calitate de Președinte al României.
Iar, dacă sunt acuzații, atunci oricine are o plângere ar trebui să vină în fața unei entități competente și totul va fi lămurit. Chiar în acest moment, directorul unuia dintre serviciile secrete este în Parlament, pentru a clarifica astfel de aspecte, ceea ce, fără îndoială, o va face.
Așadar, putem discuta despre lucruri concrete și elemente cuprinse în rapoartele europene. Să explicăm mituri în general este dificil, așa că mă voi rezuma la fapte reale. Vă mulțumesc!
Vă mulţumesc pentru întrebare, acest lucru este foarte important. Este important pentru România, este important pentru Consiliul Europei şi acesta este motivul pentru care am abordat acest subiect pe larg în discursul pe care tocmai l-am susţinut. De asemenea, este important pentru mine ca persoană privată. După cum probabil ştiţi, și eu sunt un membru al unei minorităţi etnice. Doar imaginaţi-vă, un membru al unei mici minorităţi etnice este Preşedintele României. Acest lucru este probabil o indicație a deschiderii românilor. Avem în România un număr ridicat de minorităţi etnice. Am vorbit în discursul meu despre una dintre ele, minoritatea romă. O altă minoritate etnică numeroasă este minoritatea maghiară, dar, de asemenea, avem ucraineni, avem evrei, avem germani, avem italieni şi aşa mai departe. Până acum nu avem spanioli, dar cine ştie? România a stabilit încă de la început un model foarte interesant întrucât politicienii, la acel moment şi până în prezent, au înţeles că minorităţile etnice nu sunt o problemă, ele sunt o oportunitate, o şansă să facem societatea noastră mai bună, să profităm de diversitatea pe care ne-o oferă. Şi prin oferirea acestui suport instituţional încă de la început, am acceptat şi introdus principiul discriminării politice pozitive pentru organizaţiile minorităţilor etnice. Aşadar, în Parlamentul României avem 18 membri care reprezintă 18 minorităţi etnice relativ mici şi mai avem minoritatea maghiară reprezentată de parlamentari care sunt aleşi în mod regulat, pentru că în general primesc un număr mare de voturi. Deci, nu doar că îi ascultăm, aceştia sunt implicaţi activ în sistemul politic românesc. Maghiarii au o reprezentare parlamentară. Ca mulţi alţii, au şcoli, chiar departamente universitare, în propria limbă şi pot să vă asigur că nu există o problemă numită „problema maghiară”. Îi avem pe maghiari alături de noi. Ei reprezintă o parte activă, o parte bine integrată, a societăţii româneşti. Şi aşa va rămâne. Instituţional, bineînţeles, eu, în calitate de Preşedinte, am un contact constant şi, aş putea spune, foarte bun cu liderii comunităţii maghiare.
Bun, aceasta este o întrebare foarte particulară, foarte concretă, dar, cum sunt profesor, sunt interesat de această problemă şi ştiu foarte bine ce se petrece aici. Permiteţi-mi, aşadar, să clarific câteva aspecte. O clădire care a fost restituită bisericii comunităţii rămâne restituită. Nici nu se pune problema și nu este cazul să vorbim despre renaţionalizare pentru că nimeni nu intenţionează să facă acest lucru. Aşadar, ce este restituit rămâne restituit. Dar, din cauza unei grabe administrative, școala are probleme administrative în ceea ce priveşte modalitatea în care este organizată şi administrată. Acest lucru se întâmplă și pentru că Ministerul Educaţiei nu a intervenit la timp. Dar toate acestea se află într-o procedură de clarificare şi sper – ca Preşedinte, nu sunt implicat, după cum ştiţi, în procedurile guvernamentale – că situaţia se va clarifica cât mai repede posibil şi să mergem mai departe. Dar, cum întrebarea dumneavoastră a fost, în principiu, despre restituiri, permiteţi-mi să vă asigur că, dacă o clădire a fost restituită şi este o clădire care aparţine de drept comunităţii, va rămâne aşa. Nimeni, repet, nimeni în România nu intenţionează să renaţionalizeze clădiri. Vă mulţumesc!

Domnule Președinte al Curții Constituționale, Doamnă Președinte al Înaltei Curți de Casație și Justiție, Domnule Procuror general, Doamnă Președinte al Consiliului Superior al Magistraturii, Doamnă Director al Institutului Național al Magistraturii, Onorați membri ai CSM, Doamnelor și domnilor judecători și procurori, Stimați invitați,
Vă felicit pentru absolvirea Institutului Național al Magistraturii și învestirea oficială în calitatea de judecători și procurori! Îmi amintesc bine de ziua în care v-am semnat decretele și recunosc că semnez multe hârtii, dar acestea, cu mare plăcere!
Constituția spune că «Justiția se înfăptuiește în numele legii, este unică, imparțială și egală pentru toți».
Aceste principii constituționale - legalitatea, imparţialitatea, egalitatea şi unicitatea justiției - trebuie să vă definească nu doar activitatea profesională, ci și conduita individuală.
Şi nu o spun doar eu, ca Preşedinte al României. Întreaga societate românească aşteaptă acest lucru de la dumneavoastră.
Independența justiției și garantarea statului de drept sunt cuvinte des uzitate în discursurile politice. Atât de des uzitate, încât unii oameni politici ar putea chiar să creadă că le pot folosi ca pretext pentru decizii care pun în pericol tocmai independența justiției și statul de drept.
Dar când unii uită de aceste repere, reacția societății poate fi fermă, ceea ce demonstrează cât de importante sunt. Chiar vitale!
Indiferent de legitimitatea invocată în acţiunile lor, decidenţii politici nu au voie să abandoneze principiile fundamentale ale democraţiei. În caz contrar, cetăţenii iau atitudine pentru a readuce lucrurile pe făgașul lor corect.
Și românii au demonstrat că îşi doresc să trăiască într-o societate în care principiul conform căruia nimeni şi nimic nu poate fi mai presus de lege este pe deplin respectat.
Doamnelor şi domnilor,
Judecătorii şi procurorii nu sunt doar cei care trebuie să acţioneze în baza principiilor constituţionale enunţate, ci trebuie să fie repere de moralitate în societate.
Aşadar, deciziile dumneavoastră sunt importante și în plan social. Nu uitați niciun moment de cetăţean! Nu uitaţi de faptul că justiţia este în slujba cetăţeanului!
Vă încurajez să nu faceţi niciun pas înapoi de la misiunea dumneavoastră, oricât de greu poate să fie în anumite situaţii. Dacă simţiţi că asupra dumneavoastră se fac presiuni, rezistaţi-le!
Nu uitaţi că un politician sau altul sunt vremelnici într-o funcţie de decizie, pe când legea şi Constituţia sunt deasupra oricărui partizanat politic.
Vă doresc mult succes și am convingerea că vă veți alătura unui corp de profesioniști care este permanent ghidat de reperele legalității, echității și responsabilității! Felicitări!

Domnule Președinte al Senatului, Domnule Președinte al Camerei Deputaților, Doamnelor și domnilor parlamentari, Doamnelor și domnilor musafiri,
M-aș fi adresat și Guvernului, dar este ocupat. Dar nu-i bai, la ei am fost deja.
unteți un nou Parlament și mă bucur, chiar mă bucur mult, că ați avut răbdare să stați în sală să mă așteptați și vă mulțumesc pentru primirea foarte frumoasă! Noilor parlamentari și vechilor parlamentari, vă doresc deopotrivă succes și un mandat plin de realizări!
Aş fi vrut astăzi, în condiţii normale, la început de mandat, să vă vorbesc despre lucruri importante pentru România. Aş fi putut să vă vorbesc despre Centenar. În 2018 vom sărbători 100 de ani de când există statul român modern. Aş fi putut să vorbesc poate despre proiectul de ţară. Cu toţii - şi dumneavoastră, şi dumneavoastră, şi dumneavoastră - ne dorim în definitiv o Românie puternică şi prosperă. Cu toţii ne dorim ca României să îi meargă mai bine, dar vremurile nu sunt obişnuite şi suntem în plină criză. Sute de mii de români protestează în stradă, naţiunea e în alertă, e vie, e atentă şi e foarte nemulţumită. O importantă cercetare sociologică realizată în ultimele trei zile arată că aproape 80% dintre români consideră că ţara merge în direcţia greşită.
Doamnelor şi domnilor, cum s-a ajuns aici, la numai o lună după alegeri?
În 11 decembrie, PSD a repurtat o mare victorie. Dar după aceea, doamnelor şi domnilor, cu o ciudată strategie tip kamikaze, a intrat în coliziune frontală cu o parte însemnată a societăţii româneşti. A promis în campanie ceva şi în primele zile s-a apucat de altceva. «Pohta ce aţi pohtit», grija ce aţi avut-o se vede că nu a fost ce a declarat în campanie. Nu prosperitatea poporului român a fost prima prioritate. Grija primă a fost să vă ocupaţi de dosarele penalilor, şi românii sunt indignaţi şi revoltaţi!
Asta este situaţia, unii mulţumiţi, unii nemulţumiţi! Ce facem? Dragilor, ce facem? Care sunt soluţiile, care este marja de manevră pentru a ieşi din acest impas?
Retragerea Ordonanţei 13 şi, eventual, demiterea chinuită a unui Ministru este cu certitudine prea puţin. Alegeri anticipate sunt în această fază prea mult.
Asta este marja de manevră. Cine trebuie să vină cu soluţia? Păi în mod natural cel care a creat problema, PSD!
Doamnelor şi domnilor,
Preşedinţii celor două Camere... Aţi obosit deja? Ghinion!
Preşedinţii celor două Camere - care, nu ştiu, au rămas? Au rămas! - încearcă să acrediteze în spaţiul public ideea că eu nu aş digera rezultatul votului şi că eu aş încerca să fac ceva ca să întorc acest rezultat şi afirmă în spaţiul public că aş dori răsturnarea guvernului legitim.
Nu! Fals! Aţi câştigat, acum guvernaţi şi legiferaţi, dar nu oricum! Nu oricum! România are nevoie de un guvern puternic, nu de un guvern care cu sfială execută ordinele de la partid. România are nevoie de un guvern care lucrează transparent, care guvernează predictibil, la lumina zilei, nu noaptea, pe furiş.
Legiferaţi pentru România, daţi legi bune pentru România, nu pentru un grup de politicieni cu probleme! Conduceţi, cei care aţi câştigat alegerile, dar conduceţi responsabil!
Sunt mari aşteptări din partea societăţii. Lumea v-a votat, fiindcă v-a crezut. Ce aţi promis, faceţi! Sunt mari aşteptări din partea mediului economic. E nevoie de o guvernare şi de o legiferare transparentă, predictibilă, sustenabilă.
Nu vă bateţi joc de România! Suntem într-o situaţie macroeconomică foarte bună. Nu puneţi România în dificultate! Păstraţi trendul ascendent! Păstraţi creşterea economică! Sunt aşteptări mari de la partenerii noştri internaţionali. România este o ţară stabilă, puternică în regiune. Am luptat, am legiferat şi am guvernat timp de mulţi ani în aşa fel încât România să devină parte puternică din NATO, din Uniunea Europeană. Lumea are mari aşteptări de la noi. Să nu-i dezamăgim!
Dacă PSD, care a creat această criză, nu o rezolvă urgent, voi convoca, în virtutea atribuţiilor de Preşedinte, consultări la Palatul Cotroceni pentru a vedea care sunt soluţiile posibile.
Doamnelor şi domnilor,
Ce fel de naţiune vrem să fim? Vrem să fim o naţiune puternică, prosperă, o naţiune care îşi construieşte un stat de drept şi îl respectă, o naţiune care se poate mândri cu o justiţie independentă, o naţiune unde autorităţile colaborează loial, o naţiune cu un Parlament puternic, o naţiune cu un Guvern performant, sau vrem să fim o naţiune slabă, dispreţuită, care pune totul în joc pentru a salva pe câţiva din situaţii dificile, pe câţiva politicieni din situaţii dificile?
Merită România acest sacrificiu pentru câţiva politicieni? Asta este întrebarea. Acesta este scopul referendumului. O naţiune puternică se construieşte cu politicieni integri şi credibili în vârful statului.
Asta îmi doresc eu pentru România şi asta, cred, îşi doresc românii. Asta este întrebarea, ce fel de naţiune vrem să fim. Şi pentru a afla realmente voinţa suverană a poporului român, voi convoca acest referendum. Aştept de la Parlament răspunsul la solicitarea mea. Imediat după primirea răspunsului, voi convoca referendumul.
Probabil aţi urmărit imaginile de la demonstraţiile care au avut loc în ultimele zile, multele demonstraţii care au avut loc în ultimele zile. Cea mai mare în Bucureşti, în Piaţa Victoriei, dar şi în multe, multe alte localităţi din România, din străinătate, au fost demonstraţii ample, localităţi unde nu a fost nicio demonstraţie la Revoluţie. Incredibil!
Imaginea aceea splendidă din Piaţa Victoriei cu telefoanele iluminate cred că o ştiţi cu toţii. Iată, când politicienii au încercat să ducă democraţia în coridoarele întunecate, românii au ieşit în stradă şi au readus lumina în procesul democratic.
Democraţia trebuie ţinută vie, democraţia trebuie apărată zi de zi, revigorată! Democraţia nu este niciodată de la sine înţeleasă şi pentru multă democraţie este nevoie de multă educaţie, şi îi felicit pe părinţii care şi-au dus copiii în Piaţa Victoriei pentru o lecţie autentică de democraţie!
Doamnelor şi domnilor,
Să păstrăm aşadar democraţia vie şi ţara curată, la propriu şi la figurat, pentru generaţiile care vin după noi, pentru viitorul României! Vă mulţumesc!

Stimată doamnă Președinte al Parlamentului Bavariei Barbara Stamm, Stimate domnule ambasador Emil Hurezeanu, Stimată doamnă consul general Iulia-Ramona Chiriac, Excelențe, Doamnelor și domnilor,
Îmi face o deosebită plăcere să mă aflu din nou în inima Bavariei, alături de dumneavoastră, pentru un moment foarte special. Astăzi am plăcutul prilej de a onora activitatea desfășurată de doamna Barbara Stamm, Președinte al Parlamentului landului Bavaria.
Distinsă doamnă Barbara Stamm, atașamentului dumneavoastră față de România îi stau mărturie cele peste 100 de vizite pe care le-ați efectuat în țara noastră și numeroasele acțiuni și proiecte umanitare promovate în toate colțurile României, în special în județele Bihor, Botoșani, Iași, Ilfov, Neamț, Timiș și Tulcea.
Toate aceste proiecte au avut ca beneficiari mai ales copii, femei și tineri aflați în nevoie de asistență. Chiar dumneavoastră personal ați declarat, în anul 2000, că «v-ați pierdut inima în România». În 1990, când ați venit pentru prima oară în contact cu realitățile sociale deloc îmbucurătoare din România, ați ales să nu fiți indiferentă.
Din contră, v-ați implicat tot mai activ, atât prin dialogul foarte constructiv pe care l-ați avut constant la toate nivelurile politice și ale administrației centrale și locale, precum și prin proiectele derulate de Asociaţia «Bayerische Kinderhilfe Rumänien e.V», fondată la inițiativa dumneavoastră în 1991.
Totodată, v-ați distins ca un partener pe termen lung al României din poziția de Împuternicit al Guvernului bavarez pentru relaţia cu țara noastră, ca şi în calitate de Preşedinte al Fundaţiei România-Bavaria pentru Asistență Socială.
Meritele deosebite obținute în această activitate asiduă v-au fost recunoscute de autoritățile române încă din anul 2000, când vi s-a conferit Ordinul Național «Steaua României» în grad de Ofițer.
Doamnelor și domnilor, stimați invitați,
Doamna Barbara Stamm deține o solidă carieră politică, clădită cu eforturi proprii și susținute în cei aproape 50 de ani de când a decis să se implice în viața politică, devenind membră a Uniunii Creștin Sociale în 1969.
Fiind unul dintre cei mai populari politicieni bavarezi, doamna Stamm și-a pus amprenta hotărâtor asupra politicii de la nivelul landului, fiind supranumită «mama Landtag-ului bavarez».
Ceremonia de astăzi este cu atât mai relevantă cu cât se desfășoară în contextul unei triple aniversări: Centenarul României moderne, Centenarul republicii bavareze și Bicentenarul statului constituțional bavarez, de la adoptarea Constituției bavareze în 1818, ceea ce îmi oferă prilejul să amintesc că doamna Barbara Stamm este prima femeie Președinte din istoria de 200 de ani a Parlamentului Bavariei.
Activitatea politică impresionantă a doamnei Stamm s-a împletit constant și armonios cu cea socială, înfăptuind însăși esența activității politice, aceea de a fi în slujba cetățeanului și mai ales alături de cei vulnerabili.
Dăruirea cu care s-a dedicat acțiunilor sociale în Germania și peste hotare, perseverența, alături de consecvența cu care a respectat și promovat principiile și valorile creștin-sociale în acțiunile întreprinse în numeroasele calități oficiale deținute, o califică fără îndoială drept sursă de inspirație pentru tinerele generații de politicieni și nu numai.
Stimată doamnă Barbara Stamm,
În semn de înaltă recunoaștere și apreciere pentru prietenia constantă arătată României și pentru contribuția deosebită avută la dezvoltarea relațiilor româno-germane, pe multiple planuri, permiteți-mi să vă confer Ordinul Național «Steaua României» în grad de Comandor, precum și să vă urez mult succes în tot ceea ce veți întreprinde în continuare!

Stimată doamnă Președinte Prof. Ursula Männle, Stimată doamnă Președinte al Parlamentului Bavariei, Barbara Stamm, Stimate domnule premier al Bavariei, Markus Söder, Doamnelor și domnilor, stimați oaspeți,
Sunt deosebit de încântat să mă aflu astăzi la München, la invitația Fundației Hanns-Seidel și a Landului Bavaria. Sunt deosebit de recunoscător pentru onoarea pe care mi-o faceți prin decernarea premiului ,,Franz Josef Strauß”. Vă mulțumesc foarte mult pentru alocuțiunile dumneavoastră, pentru vorbele onorante. În mod deosebit, vreau să-i mulțumesc doamnei Președinte al Parlamentului Bavariei, Barbara Stamm, pentru laudatio. Vă mulțumesc, de asemenea, tuturor, pentru primirea ospitalieră în acest oraș minunat.
Este o onoare și un privilegiu deosebit faptul că am oportunitatea să accept premiul Franz-Josef Strauß în prezența a numeroase personalități culturale și politice, care l-au cunoscut pe premierul Franz-Josef Strauß sau i-au urmat crezul politic în ultimii 30 de ani.   Este o onoare și un privilegiu. Această distincție mă onorează cu atât mai mult dacă privesc către personalitățile care, începând cu anul 1996, au primit același premiu – Henry Kissinger, Helmut Kohl sau Jean-Claude Juncker.
Franz Josef Strauß spunea că Bavaria este pământul său natal (Heimat), Germania patria (Vaterland), iar Europa este viitorul. Cred că ne regăsim cu toții în această diferențiere plină de sensibilitate. Avem cu toții un cămin și o țară din care provenim, dar avem și o Europă comună, care ne aparține tuturor și ne unește pe toți.
Prin instinctul său politic și geopolitic, Franz Josef Strauß a devenit un simbol al solicitudinii și competenței europene – prin agerimea cu care a recunoscut necesitatea alianței transatlantice, cât și nevoia de a înțelege Estul, fie că era vorba de RDG sau România.
Sunt admirabile nonconformismul și încăpățânarea cu care a urmărit programul său național de modernizare sau visul construcției europene, chiar dacă aceasta s-a aflat pe un drum anevoios, nu de la sine înțeles.
A fost, cu adevărat, un gânditor politic și vizionar, cu mult înaintea timpului său. A fost un om pragmatic, care nu punea preț pe recunoașterea publică, ci pe nevoile reale ale momentului, luând câteodată și decizii nepopulare. A fost un om fidel principiilor sale, care a promovat subiectele în care credea, chiar și atunci când s-a confruntat cu opoziția publică. Noul aeroport al orașului, subiect controversat la timpul său, care este astăzi unul dintre motoarele centrale ale industriei bavareze, a fost una dintre inițiativele sale.
Helmut Kohl spunea: „Ceea ce îl caracteriza cel mai puternic pe Strauß era poate conștiința sa istorică. Era un om care cunoștea istoria și care trăia prin istorie’’.
Modul său de a fi și de a acționa este astăzi mai actual ca niciodată: nevoia pentru acțiune coerentă drept garanție pentru o democrație vie și evitarea extremelor. De aceea este salutară tradiția Fundației Hanns Seidel de a onora moștenirea acestui politician vizionar.
Doamnelor și domnilor,
Fundația Hanns Seidel a fost prima fundație germană de acest tip care și-a deschis un birou în România. Anul 1992 rămâne în mentalul colectiv al românilor – la scurt timp după Revoluție și la finalul Războiului Rece – ca fiind turbulent și dificil. Cu atât mai mult este descinderea Fundației Hanns Seidel în România de apreciat. Fundația a fost un susținător și însoțitor constant al României pe drumul, nu întotdeauna lin, al tranziției de la comunism la o societate modernă, democratică și deschisă.
Anul 1992 mai joacă, deloc întâmplător, un rol deosebit de important și în istoria relațiilor noastre bilaterale: România și Germania încheie Tratatul privind cooperarea şi parteneriatul în Europa, care a influențat decisiv cooperarea noastră politică, economică, științifică și culturală. Anul trecut am marcat, atât la București, cât și la Berlin, nu numai aniversarea a 25 de ani de la semnarea Tratatului, ci și 50 de ani de la reluarea relațiilor la nivel de ambasadă și 10 ani de când România a aderat la UE, sub președinția rotativă a Germaniei.
Am realizat în acest context aniversar o vizită la Berlin, în iunie 2017, și am purtat convorbiri deosebit de consistente cu Președintele Federal Frank-Walter Steinmeier și Cancelarul Federal Angela Merkel.
Relațiile dintre România și Germania sunt puternice, de natură strategică și au ca fundament numeroase reușite comune, dar și dorința de a construi împreună un viitor mai bun pentru Europa. Avem o dinamică deosebită a consultărilor politice, caracterizate de o viziune comună pe teme europene, de securitate și de politică externă. Relațiile economice bilaterale s-au dezvoltat consistent astfel că nivelul schimburilor comerciale au ajuns la peste 30 de miliarde de euro astăzi.
Investitorii germani au investit, în ultimii 25 de ani, constant și sustenabil în România, contribuind la transferul tehnologic și la creșterea competitivității economiei românești. Germania este cel mai important partener comercial al României și al doilea cel mai mare investitor în economia noastră, cu aproximativ 7.000 de companii și peste 300.000 de locuri de muncă create.
România are și cu landul Bavaria o cooperare excelentă din punct de vedere politic, economic și cultural. Aș dori să salut în mod special și să laud comunitatea de români din Bavaria, care s-a integrat exemplar și care este una din cele mai vechi și mai active comunități de români din Occident, având un rol neprețuit la aprofundarea și consolidarea relațiilor noastre bilaterale, la fel ca și reprezentanții etnicilor germani originari din România – sașii transilvăneni și șvabii. Minoritatea română din Germania și cea germană din România – sași transilvăneni, șvabii bănățeni și sătmăreni, landlerii - reprezintă un element cheie în arhitectura relațiilor noastre bilaterale, fiind un adevărat catalizator al dialogului între țările noastre și un catalizator al relațiilor noastre, având rol de pod în relațiile bilaterale.
Stimați oaspeți, doamnelor și domnilor,
2018 este, din punct de vedere istoric, un punct crucial de referință în istoria modernă a României: la 1 Decembrie 1918 a avut loc la Alba Iulia Marea Adunare Națională. Au participat 100.000 de oameni și au hotărât unirea Transilvaniei cu Regatul. În același an avusese loc și unirea cu regiunile Bucovina și Basarabia. La Alba Iulia au fost prezenți reprezentanți ai tuturor partidelor, confesiunilor și straturilor sociale, care au susținut Unirea.
Minoritatea germană din Transilvania a fost prima care a susținut Declarația de la Alba Iulia, recunoscând astfel Unirea.
O sută de ani mai târziu, România a devenit o ţară care, prin societatea sa deschisă, prin performanță economică, prin conduita faţă de cetăţean şi prin raportarea la construcția europeană contribuie solid la păstrarea unităţii UE de care este acum mai mult decât oricând nevoie.  România a dovedit între timp că este un partener responsabil și de încredere.
România se pregătește să îşi asume pentru întâia oară, în prima parte a anului 2019, Președinția Consiliului UE, un test al maturității noastre europene, în cadrul căruia România îşi va aduce contribuția în rezolvarea problemelor actuale.
Este datoria noastră ca, în aceste vremuri neliniștite și greu predictibile, să conferim proiectului european o nouă dinamică, încredere și viziune. La 9 mai 2019 orașul Sibiu va găzdui un important Summit, care va influența în mod decisiv viitorul proiectului european.
Soluția ține de noi toți și constă în angajarea pe calea solidarității şi a unității, în mod pragmatic şi credibil. Important este ca Uniunea Europeană să-și păstreze, în mod onest, valorile şi principiile sale fundamentale şi să identifice căi concrete pentru a fi mai apropiată de cetățenii săi, a căror securitate și prosperitate să fie garantate. Sunt convins că un proiect european în acești parametri reprezintă calea prin care vom reuși să progresăm către o Europă prosperă, puternică şi sigură.
România consideră că doar prin unitatea statelor membre pot fi preîntâmpinate tendințele de divizare pe care, din păcate, le întâlnim astăzi în interiorul Uniunii.
Românii cred cu tărie în proiectul european, în capacitatea sa de a asigura democrația şi prosperitatea cetățenilor europeni. Asemenea concetățenilor mei, sunt și eu încrezător în forţa proiectului european. Am convingerea că, prin dialog şi prin cooperarea noastră strânsă, Uniunea Europeană va depăși întărită această perioadă în care este supusă unor adevărate teste de rezistență.
Doamnelor și domnilor,
Au existat mereu oameni, actori ai istoriei, care și-au asumat riscuri, în ciuda tuturor adversităților, au continuat să își facă datoria. Unul dintre acești oameni a fost Franz Josef Strauß, a cărui moștenire de valori și principii trebuie să o apărăm, aceasta fiind datoria noastră. De aceea, sunt mândru că sunt unul dintre laureații Fundației Hanns Seidel. Dezvoltare, deschidere, coeziune, solidaritate și toleranță, toate acestea înseamnă o Europă mai bună. Și de toate acestea avem acum nevoie, mai mult ca oricând.
Vă rog să îmi permiteți să adresez recunoștința mea pentru primirea călduroasă în orașul dumneavoastră minunat. Vă mulțumesc tuturor!

Stimate domnule Preşedinte, Doamnelor şi domnilor,
Este o bucurie deosebită pentru mine să mă aflu aici, alături de dumneavoastră, pentru a inaugura această expoziție. Ea nu numai că marchează Centenarul Marii Uniri și Centenarul Independenţei poloneze, ci prefigurează şi tripla aniversare de anul viitor, când se vor împlini 100 de ani de relații diplomatice româno-polone, 30 de ani de la prăbușirea dictaturii comuniste și un deceniu de la semnarea Parteneriatului Strategic.
Expoziția de față introduce un arc peste timp: 1918 – 2018, o perioadă care, după cum putem observa din documentele și fotografiile expuse, a fost extrem de intensă din punct de vedere politic și diplomatic.
Putem astfel compara intensitatea contactelor bilaterale din perioada interbelică cu cea de astăzi, care este cel puțin la același nivel. România şi Polonia sunt legate de o veche şi trainică prietenie, care merge adânc în istorie.
Proximitatea geografică și împărtășirea aceluiași context geopolitic ne-au ajutat să ne înțelegem, să fim mai aproape unii de ceilalți, să luptăm împotriva imperiilor care au împărțit și divizat Europa. Avem o moștenire comună de care suntem mândri, aceleași interese strategice regionale, europene şi globale, suntem parteneri apropiați şi de nădejde.
Mareșalul Piłsudski spunea că „(...) veriga care leagă Polonia de România constă în faptul că ambele țări au renăscut din același chin: ambele sunt o întruchipare vie a victoriei dreptății şi echității. Din similitudinea căilor noastre legate de acest trecut comun rezultă, logic, o cale comună”.
Cu ocazia vizitei sale în România, în 1922, el arăta că „(...) alianța inimilor este reprezentată, de la Marea Baltică la Marea Neagră, de un singur popor cu două drapele”.
Iată că, încă de acum 100 de ani, românii şi polonezii se simțeau prieteni şi aliaţi. Stau mărturie inclusiv prevederile Convenției de alianță româno-polonă, reînnoită  la 26 martie 1926, care stipula la articolul 1 că România şi Polonia se obligau „a  se respecta în chip reciproc şi a menține contra oricărei agresiuni integritatea lor teritorială actuală şi independenţa politică prezentă”. 
Era de fapt un preambul al prevederilor articolului 5 din Tratatul NATO.
Atât România, cât şi Polonia au renăscut, în urmă cu un secol, libere şi întregite, după multiple încercări ale istoriei. Vecinătatea și interesele comune ne-au obligat să cooperăm.
Dincolo de anumite sinuozități datorate contextului european, relaţiile noastre au avut, în ansamblu, o evoluție pozitivă. Cursul ascendent al relaţiilor bilaterale a fost consolidat şi prin legături economice şi culturale de o mare profunzime. În ultimele decenii relațiile dintre țările și popoarele noastre au cunoscut o apropiere tot mai mare.
După ce am cunoscut regimuri totalitare, care ne-au generat o suferință profundă, am înlăturat dictatura și ne-am îndreptat, trecând prin perioade de tranziție, către ceea ce suntem azi: state membre ale Uniunii Europene și ale NATO.
Relațiile noastre, bazate pe încredere și sprijin reciproc, sunt astăzi unite de valorile europene și transatlantice.
Doamnelor și domnilor,
Celebrăm împreună în acest an un secol de la Marea Unire a României și redobândirea Independenței Poloniei. Cred că, dincolo de istoria care ne apropie, trebuie să privim această relație în primul rând prin ceea ce putem face împreună în viitor.
Pentru aceasta, este nevoie de continuarea angajamentului ferm al României și Poloniei de a merge mai departe pe drumul liber ales acum aproape trei decenii, de a apăra și promova acest sistem de valori căruia îi aparținem și de a consolida Parteneriatul Strategic valoros pe care îl avem.
Doresc să închei prin a mulțumi domnului Preşedinte Duda pentru că a acceptat invitația de a inaugura împreună această expoziție. În același timp, doresc să îmi exprim gratitudinea față de conducerea Camerei de Comerț a Poloniei pentru găzduire.
Nu în ultimul rând, vreau să adresez organizatorilor români şi polonezi aprecieri pentru că ne-au facilitat această fascinantă incursiune în istoria relaţiilor bilaterale prin intermediul acestei expoziții remarcabile. Vă mulţumesc!

Prietenul meu și copreședinte, Andrzej Duda, și cu mine am organizat, prima dată, Summitul București 9 – după cum îi spune numele – la București, în 2015. La acea vreme, ne pregăteam toți de Summitul NATO, care, atunci, a avut loc la Varșovia. A fost foarte bine organizat. În perspectiva Summitului NATO de atunci, știam aceste două lucruri: că avem probleme specifice pe Flancul de Est și că avem un interes foarte mare legat de o puternică prezență a NATO, o puternică prezență de descurajare. Și că, de cealaltă parte, înțelegem la fel problema vecinului din Est, deoarece toate statele B9 sunt state fost comuniste. Deci avem o înțelegere care provine din profunzimea istoriei noastre, astfel încât am decis să ne întâlnim și să ne pregătim împreună pentru Summitul NATO. Bineînțeles, imediat au apărut persoane care au susținut că, într-un fel, vrem să divizăm NATO, ceea ce este absurd. Nu am dorit să divizăm NATO. Dorim să consolidăm abordarea, dorim să pregătim anumite chestiuni, din punctul nostru de vedere. Deoarece împreună înțelegem faptul că regiunea ne este foarte bine cunoscută, că știm foarte bine care sunt interacțiunile și că știm cum să reacționăm. Aceasta a fost ceea ce am făcut, iar Summitul de la București a fost unul foarte bun. De fapt, am reușit să decidem anumite lucruri, să le prelucrăm ca material pentru Summitul NATO – care a avut loc la Varșovia – iar rezultatul a fost foarte bun pentru noi. Probabil vă amintiți că, datorită discuției și pregătirilor noastre, avem proiecte precum prezența înaintată consolidată, prezența înaintată adaptată, brigăzi multinaționale și așa mai departe. Nu se pune problema doar să discutăm ca să ne câștigăm respectul celorlalți. Discutăm cu adevărat despre apărarea comună, descurajarea comună pe Flancul Estic. Acest lucru nu diminuează deloc importanța pe care o acordăm Flancului Sudic sau, în general, fenomenului pe care, în cadrul NATO, îl numim abordarea de 360 de grade. Dar este evident că, în ciuda interesului general cu privire la NATO, trebuie să avem grijă și de țările noastre, lucru pe care îl facem și pe care cred că îl facem de manieră foarte decentă și eficientă. Și aceasta este ceea ce avem de gând să pregătim acum și ceea ce am făcut pentru Summitul NATO care va avea loc la Bruxelles, în iulie. Deci, Summitul București 9 nu este doar pozitiv și, de obicei, avem nevoie de foarte puțin timp ca să ajungem la consens, ci este și proactiv, fiind un bun format de pregătiri pentru Summitul NATO. Suntem gata să continuăm să ne îndeplinim rolul.
Astăzi am discutat multe chestiuni și cu toții am menționat cinci lucruri, pe care aș dori să le subliniez în fața publicului. În primul rând, trebuie să consolidăm Flancul Estic al NATO, iar acest lucru trebuie să se întâmple coerent și integrat. Este, evident, vital pentru țările noastre – B9. Dar permiteți-mi să revin la întrebarea pe care dumneavoastră, domnule profesor Debski, ați adresat-o colegilor noștri. Desigur, Republica Cehă nu se află foarte aproape de Flancul Estic, dar nici Salisbury nu se află acolo. Deci iată că, deodată, înțelegem că geografia nu contează cu adevărat, deoarece nu trebuie să uităm vechile tactici. Astăzi, însă, avem abordări absolut diferite. Și, având în vedere, fantasticul progres al tehnologiei – și nu mă gândesc doar la cibernetică, ceea ce este evident – și alte abordări militare au evoluat atât de mult, încât distanța geografică este doar un factor de luat în considerare, dar nu mai este un factor strategic. Totuși, trebuie să ne asigurăm, dacă vorbim de prezența puternică pe Flancul Estic, că suntem capabili să reacționăm. Să fim capabili de reacție și să întărim Flancul Estic înseamnă interoperabilitate consolidată și adaptare a NATO la provocările Flancului Estic. Am avut o discuție cu colegii noștri, în microbuz, despre toate exercițiile pe care le-am efectuat și am conchis că avem multă treabă de făcut. Deci, aici nu e doar vorba de a face o impresie bună într-o lucrare. Este o necesitate. În al doilea rând, trebuie să avem o abordare foarte serioasă cu privire la NATO. Aceasta înseamnă că nu este deloc suficient să mergem la Summitul NATO și să spunem că avem nevoie de o prezență consolidată sau de o prezență înaintată adaptată pe Flancul Estic. Nu, a avea o abordare serioasă cu privire la NATO este un proces care trebuie sa înceapă acasă și înseamnă că fiecare dintre noi îndeplinește ceea ce trebuie făcut, pentru a-și pregăti mai întâi propria țară și propriile cheltuieli pentru apărare și apoi să integrăm asta în cadrul amplu al NATO. Deci acest lucru este ceva ce noi, pe Flancul Estic, am înțeles foarte bine. Aceste trei țări ale noastre aflate aici, de această parte, au extins cheltuielile de apărare cu o enormă sumă de bani. Am făcut acest lucru pentru că vrem să ne apărăm statele, dar și pentru că vrem să jucăm un rol foarte constructiv în cadrul NATO. Nu vrem să fim doar beneficiari ai securității, vrem să fim și furnizori ai securității. În al treilea rând, ne-am reafirmat angajamentul privind lucrurile pe care le-am menționat, pentru a proiecta stabilitate în afara teritoriului NATO, a proiecta stabilitate în regiune și acest lucru este evident. Trebuie să avem grijă, de exemplu, de prietenii și partenerii noștri din Est. Trebuie să fim conștienți de faptul că ei contează pe noi. Nu e vorba doar de Armată, este, evident, vorba de reforme pe care nu trebuie să le impunem, trebuie să îi ajutăm să reformeze cu succes procedurile, să îi ajutăm să devină mai puternici, iar toate aceste lucruri sunt absolut necesare. În al patrulea rând, pe Flancul Estic, avem o problemă importantă, numită Rusia și suntem hotărâți să continuăm pe calea urmată de NATO de mai mulți ani încoace. Este o manieră foarte serioasă, deoarece am decis să menținem canalele de comunicare deschise, dar, de cealaltă parte, să avem o foarte puternică apărare militară și o poziție de descurajare, rămânând fermi pe poziții. Iar în al cincilea rând, ca ultimă, dar nu cea din urmă chestiune, NATO are parteneri și o politică numită Politica Ușilor Deschise. Trebuie să menținem acest lucru. NATO nu e o simplă alianță militară, este cea mai amplă și de succes alianță militară din istorie și este clădită pe valori. Una dintre aceste valori este menținerea ușilor deschise pentru aspiranți, imediat ce aceștia acceptă și împărtășesc valorile noastre și interesele NATO. Deci, dacă facem toate aceste lucruri – și sper ca Summitul de la Bruxelles, din iulie, să ia în considerare aceste abordări – , vom consolida NATO și o vom face mai puternică.

Mulțumesc, în primul rând, pentru primirea deosebit de călduroasă de care am avut parte când am intrat aici, în Sala Tronului!
Domnule Președinte al Consiliului Județean Ilfov, Doamnelor și domnilor parlamentari, Domnule Președinte al Academiei Române, Distinși reprezentanți ai autorităților locale, Stimate Domnule Director General, Stimați invitați,
Ne aflăm astăzi în Sala Tronului din Palatul Regal. Acest palat a fost construit în perioada interbelică pentru a fi centrul politic al României reîntregite. Integrarea provinciilor separate de-a lungul secolelor a însemnat un efort considerabil, atât pe plan politic, cât și economic și social, și nu s-a terminat.
Acum, când marcăm 100 de ani de existență ca stat național unitar, România are în față provocarea de a reduce decalajele economice și sociale pe care încă le are în raport cu Vestul Europei.
Modernizarea României în următoarele decenii depinde, într-o măsură decisivă, de investițiile în inovare, care să conducă la dezvoltarea unei economii bazate pe cunoaștere, capabilă să exploateze inteligent și sustenabil provocările tehnologice ale viitorului.
Trebuie acordată o atenție deosebită stimulării proiectelor majore în domenii strategice și cu valoare adăugată ridicată.
O astfel de investiție este și dezvoltarea Parcului Științific Măgurele. Acest proiect este primul de o asemenea însemnătate din țara noastră și marchează un pas foarte important spre creșterea conectivității dintre mediul academic și cel privat, pentru fructificarea rezultatelor cercetării în activități economice cu valoare adăugată.
Iată cum o inițiativă de succes, precum Infrastructura Luminii Extreme - Fizica Nucleară, poate deveni punctul de pornire al unui demers integrat de dezvoltare regională.
În acest context, este esențială finalizarea infrastructurii de cercetare și contez pe sprijinul tuturor celor care au un rol în acest sens.
Măgurele este, din multe puncte de vedere, unul dintre principalele centre ale cercetării românești, și a fost de multă vreme. Cu cinci institute naționale de cercetare-dezvoltare, o facultate și două companii de inginerie, orașul este deja bine cunoscut în domeniul fizicii. Potențialul de dezvoltare al zonei rămâne, însă, în continuare unul foarte ridicat.

Felicit implicarea autorităților județene și locale, în colaborare cu asociațiile internaționale de profil, pentru promovarea conceptului de parc științific și alocarea concretă de resurse în acest sens, cum tocmai ne-a prezentat domnul Președinte al Consiliului Județean, domnul Marian Petrache.
Proiectul va aduce o serie de beneficii atât comunității locale, cât și întregii țări.
În primul rând, poate stopa și chiar inversa exodul de talent din domeniul cercetării, generat inclusiv de lipsa unei infrastructuri adecvate pentru derularea unor proiecte avansate de cercetare.
În al doilea rând, Parcul Științific Măgurele va permite dezvoltarea unui mediu atractiv pentru tipul de cercetare interdisciplinară care contribuie, din ce în ce mai mult, la transferul de bune practici și de inovații între diverse ramuri ale științei.
Stimați invitați,
Cercetarea este indispensabilă oricărei strategii de creștere economică sustenabilă.
România a redus din decalajul care o separa de Europa de Vest în ultimii 15 ani. Cu toate acestea, pentru a reuși detașarea de grupul statelor care au economii cu venituri medii, trebuie să investim în tehnologiile viitorului.
Parcurile științifice reprezintă un ecosistem propice pentru o astfel de dezvoltare, prin facilitarea cooperării dintre sectorul privat, centrele de cercetare și toți ceilalți parteneri interesați.
Companiile cu activitate bazată pe cunoaștere și inovare pot deveni un catalizator important pentru dezvoltarea cercetării științifice, cu aplicabilitate directă în economia țării noastre și, de ce nu, chiar în afara granițelor.
Dincolo de impactul direct în sfera cercetării, Parcul Științific Măgurele reprezintă o oportunitate de diversificare a polilor de dezvoltare din proximitatea capitalei, prin realizarea de investiții în sudul acesteia.
Dar, pentru a atrage talent național și internațional, contează nu doar oportunitatea unei cariere, ci și asigurarea unei calități ridicate a vieții. De aceea, este important ca proiectele de infrastructură să țină și ele pasul.
Prin asigurarea unui acces rapid către Parcul Științific Măgurele se poate crește popularitatea zonei pentru investitori, pentru cercetători, dar, sigur, și pentru angajați. Din păcate, binecunoscutele și experimentatele blocaje din traficul rutier sau lipsa unui sistem de transport feroviar suburban sunt câteva dintre elementele care reduc atractivitatea zonei metropolitane București-Ilfov, și aici este nevoie de acțiune.
Doamnelor și domnilor,
Înainte de a încheia, doresc să subliniez cât de mult contează perseverența în a fructifica oportunitățile de dezvoltare a infrastructurii științifice.
Din nefericire, în ultimii ani, multe studii de fezabilitate nu au fost urmate și de alocarea fondurilor pentru materializarea efectivă a proiectelor. Parcul Științific Măgurele este o excepție fericită, unde atât terenul, cât și o parte importantă a resurselor financiare necesare sunt deja puse la dispoziția proiectului.
Creșterea ratei de absorbție a fondurilor europene, dar și a investițiilor particulare, reprezintă o necesitate pentru ca România să-și poată dezvolta infrastructura de cercetare.
Este clar că domeniul cercetării beneficiază de tot mai multă atenție, atât în discuțiile preliminare pe marginea următorului exercițiu bugetar al Uniunii Europene, cât și din partea companiilor care abordează inovarea ca pe o pârghie principală în menținerea competitivității.
Mai mult, este evident că investițiile în acest domeniu au un impact semnificativ asupra dezvoltării economice, demonstrând cât este de importantă susținerea din partea statului, atât în sfera cercetării-dezvoltării-inovării, cât și a educației, acolo unde sunt formați viitorii specialiști.
Nu este târziu să răspundem nevoii de stabilitate și flexibilitate în dezvoltarea și atragerea talentului necesar industriei viitorului.
Doar atunci când gândim strategic, pe termen lung, contribuim într-o manieră sustenabilă la construirea unei Românii dezvoltate și inovatoare.
Îmi doresc foarte mult ca atunci când voi merge din nou la Măgurele să am ocazia de a vedea ultimele progrese științifice din domeniu, realizate de către cei mai buni specialiști din Europa, dar și să aflu despre aplicațiile cu impact economic create aici.
Așadar, îi felicit pe toți cei implicați în dezvoltarea Parcului Științific Măgurele și le urez mult succes în atingerea obiectivelor! Vă mulțumesc!

Distinsă audienţă,
Relațiile româno-britanice sunt foarte bune. Aniversăm în 2018 15 ani de la crearea Parteneriatului Strategic stabilit în 2003, care s-a dezvoltat puternic în special în domeniul apărării și securității, dar și în cel comercial.
Apărarea și securitatea se evidențiază ca domeniu esențial al relațiilor româno-britanice. Trupele noastre au luptat alături în Afganistan și in Irak și împărtășim aceleași preocupări cu privire la securitatea și stabilitatea pe Flancul Estic al NATO, inclusiv în regiunea Mării Negre.
Anul acesta se dovedește a fi unul dintre cei mai dinamici în ceea ce privește cooperarea româno-britanică în domeniul apărării.
Vase ale Marinei Regale servesc drept nave-amiral pentru două dintre Grupările maritime permanente ale NATO prezente în Marea Neagră.
Personalul Aviației Regale a fost desfășurat în România ca parte a Misiunii de patrulare aeriană a NATO, contribuind eficient la asigurarea siguranței spațiului nostru aerian.
Mă bucur că aceşti bravi piloţi participă şi ei la evenimentul de astăzi cu avioanele lor performante, pe care tocmai le-am admirat.   
Cooperarea comercială româno-britanică este şi ea foarte bună, anul trecut schimburile înregistrând cel mai ridicat nivel din istorie, în valoare de peste 4 miliarde de euro.
Cu toate acestea, investițiile britanice în România ar putea fi mai substanțiale și trebuie să găsim modalități de a diversifica în continuare legăturile bilaterale în domeniul afacerilor.
Doamnelor și domnilor,
Anul 2018 este, după cum știți, un punct de referință în istoria modernă a României, prin sărbătorirea a 100 de ani de la Marea Unire, la care şi Regatul Unit și-a adus contribuția.
Timp de 80 de ani din acest interval, începând din 1938, o instituţie de prestigiu a contribuit, în domeniul educației, al promovării limbii engleze, al societății civile și al artei, la consolidarea relațiilor româno-britanice. Mă refer, desigur, la Centrul Cultural al Marii Britanii sau British Council, cum este foarte binecunoscut, care și-a deschis sediul din România printre primele patru în lume.
În cei 80 de ani de activitate în țara noastră, British Council a colaborat cu mii de români – studenți, profesori, cercetători, artiști, oameni de afaceri și chiar factori de decizie – promovând înțelegerea și prețuirea diversității culturale și facilitând conectarea lor cu realitățile spațiului occidental.
Salut călduros această contribuție și îi urez realizări cel puţin la fel de remarcabile și în anii ce vor urma!
Doresc, de asemenea, să menționez un alt atu important în relațiile noastre bilaterale: comunitatea românească din Regatul Unit, care este foarte bine integrată în societate și contribuie net şi valoros la economia britanică.
Pentru noi, este foarte important să se asigure un tratament echitabil și nediscriminatoriu pentru cetățenii români din Regatul Unit în perioada de după Brexit – o decizie pe care o regretăm, dar o respectăm.
Sperăm, totodată, să avem un parteneriat bine calibrat şi puternic în ceea ce privește relațiile viitoare dintre Uniunea Europeană și Regatul Unit, având în vedere multiplele interese comune ale celor două părți.
În acest context, devine o prioritate îmbunătățirea parteneriatului nostru strategic bilateral, în conformitate cu dezvoltarea relațiilor dintre Bucureşti şi Londra din ultimii ani și, mai ales, cu potențialul și așteptările noastre comune.

Nu în ultimul rând, folosesc acest prilej pentru a-mi exprima aprecierea pentru activitatea pe care a desfășurat-o Excelența Sa domnul ambasador în cei 4 ani de mandat în România.
Dedicația cu care și-a îndeplinit sarcinile și a promovat cooperarea țării sale cu România constituie, cu siguranță, un model demn de urmat.
Privind cu încredere spre viitorul relaţiilor noastre, închei exprimându-mi convingerea că Parteneriatul Strategic dintre România și Marea Britanie va deveni şi mai puternic, şi mai profund, spre beneficiul cetăţenilor noştri. La mulți ani!

Dați-mi voie, în primul rând, să vă mulțumesc dumneavoastră, tuturor, pentru primirea deosebit de călduroasă pe care mi-ați făcut-o astăzi, aici. Mulțumesc!
Stimați reprezentanți ai Băncii Mondiale, Doamnelor și domnilor parlamentari, Domnule ministru, Doamnelor și domnilor,
Mă bucur că am ocazia de a participa la acest eveniment organizat de Școala Națională de Studii Politice și Administrative și de Banca Mondială, eveniment pentru care vă felicit. Banca Mondială a fost un partener important pentru țara noastră, mai ales pe parcursul perioadei de tranziție pe care am traversat-o. Chiar și astăzi, aceasta rămâne pentru noi un furnizor foarte important de asistență tehnică și financiară pentru că, în unele sectoare, după cum este lesne de observat, dezvoltarea capacității administrative, ca să mă exprim așa, nu este încă la nivelul pe care ni-l dorim cu toții.
Raportul global «Learning to realize Education’s promise» este un exemplu de studiu comparativ la nivel internațional, bine fundamentat, care scoate în evidență cauzele și impactul deficitului de educație asupra societății.
Analiza pune într-o lumină nouă problemele cu care se confruntă sistemele de educație, oferindu-ne informații importante despre modul în care lipsa de echitate contribuie la menținerea unor decalaje economice substanțiale între statele lumii.
Raportul menționează o distincție importantă: cea între școlarizare și învățare efectivă. Sistemul educațional trebuie să aibă capacitatea de a face o diferență reală în nivelul de cunoștințe al copiilor, nu doar să bifeze un număr de ani petrecuți pe băncile școlii. Aceasta este o lecție care se aplică și României, în condițiile în care un studiu din 2016 ne avertiza că ne confruntăm cu o rată de analfabetism funcțional de 42%, care se reflectă foarte vizibil și în înaltele sfere ale politicii românești.
Echitatea trebuie să devină o prioritate reală pentru sistemul educațional. Nu este suficient să asigurăm accesul la educație, trebuie să garantăm accesul la o educație de calitate, una care chiar aduce valoare adăugată.
La nivel național, ne confruntăm cu o criză demografică amplificată de un nivel ridicat al abandonului școlar și de o participare scăzută la învățământul superior.
Pe acest fond, poate că nu este momentul să ne concentrăm acum atenția asupra unor sisteme de credite pentru studii în învățământul superior, în timp ce neglijăm finanțarea altor proiecte, deja demarate, destinate creșterii echității în educația preuniversitară.
Vorbesc aici și de insuficienta finanțare a proiectului ROSE, care inițiase schema de granturi pentru licee, destinată reducerii abandonului și facilitării tranziției spre învățământul superior.
Dar astfel de exemple sunt numeroase. Drept rezultat, continuăm să ne îndepărtăm de obiectivul Europa 2020, sau 20-20 cum se spune mai nou, în domeniul părăsirii timpurii a școlii, cu o cifră de peste 18%.
Când vorbim despre obiectivele educației, trebuie să ne punem întrebarea: «Ce și cum dorim să învețe copiii și tinerii din România?». Poate, și mai important, «Ce își doresc să devină tinerii din România?».
Foarte multe lucruri depind de ceea ce se învață la școală, unde nevoia de adaptare a programei școlare la realitatea economică și socială este pregnantă.
Dincolo de calitățile intrinseci ale sistemului educațional, acesta aduce valoare adăugată în societate atunci când este adaptat nevoilor economiei moderne, caracterizate actualmente printr-un grad ridicat de tehnologizare și digitalizare.
Desigur, educația nu se poate limita doar la instruirea unor buni angajați, ci trebuie să meargă în direcția formării unor buni cetățeni, suficient de informați pentru a înțelege principalele dimensiuni ale dezbaterii publice, pentru a avea spirit de inițiativă, dar și pentru a-și cunoaște drepturile și obligațiile civice. Și aici, foarte multe depind de ceea ce se învață la școală.
Educația economică, ca să vorbesc de o dimensiune relativ marginalizată a educației, este absolut necesară pentru a sprijini asumarea valorilor specifice economiei capitaliste de piață, dar și pentru a ne apăra tinerii de falsele promisiuni ale populismului. Voi da ca exemplu dezbaterea pe marginea sistemului de pensii administrat privat, dezbatere care acum este în curs, o dezbatere cu o dinamică foarte interesantă la nivel guvernamental. Iese cineva și spune «Nicio problemă, uitați!». Iese altcineva și zice «Nu desființăm!». Iese altcineva și zice «Dar îl transformăm în opțional!». Eu știu ce să înțeleg de aici și în consecință avertizez, dar cei care sunt direct vizați de multe ori, nu aș zice că nu înțeleg, nici nu-i interesează dezbaterea, fiindcă sunt preocupați de alte și alte chestiuni, ori aici cred că și sistemul educațional are vina lui, și sistemul are rezultatele lui, le vedem zilnic la televizor. Este clar că într-o țară cu natalitate redusă și cu migrație negativă, un sistem de pensii gestionat preponderent de stat pur și simplu nu este sustenabil.
Orice promisiune că se poate continua așa este doar o tentativă de amăgire a populației, sacrificând bunăstarea viitorilor pensionari.
Dar toate acestea sunt exemple punctuale. Nevoile educaționale ale copiilor și tinerilor se schimbă constant, la fel și metodele de predare.
Toate acestea necesită o abordare strategică, coerentă, structurată pe termen lung. Din dorința de a găsi soluții pentru viitor, am lansat consultările din cadrul proiectului «România Educată», fiindcă alternativa de a continua fără viziune în educație este una a instituirii haosului.
Numărul mare de legi din zona educației ajunse la promulgare, adesea cu prevederi contradictorii, denotă că la noi se face politică educațională după ureche. Chiar raportul lansat astăzi ne arată că multe dintre eșecurile înregistrate de anumite sisteme de educație pot fi explicate prin politici nesănătoase și ineficiente.
Riscurile unei abordări haotice sunt foarte mari și rezultatele pot fi foarte grave. În literatura de specialitate există un termen care ar trebui să ne atragă atenția. Este acela de «middle income trap» - adică middle income unde ne situăm noi, trap înseamnă capcană, deci capcana unei țări cu venit și cu capacitate medie - descrie statele care pot crește până la un punct, dar nu reușesc să devină real dezvoltate.
Astfel de state nu reușesc să pună pe picioare o economie bazată pe cunoaștere și cu o suficientă capacitate competitivă. Noi riscăm să devenim o astfel de țară și riscăm să intrăm într-un astfel de blocaj dacă nu rezolvăm cât de curând problemele de echitate din învățământ, dacă nu creștem calitatea actului didactic și dacă nu stabilim obiective educaționale bazate pe exigențele lumii moderne, nu pe exigențele lumii în care am trăit noi în tinerețea noastră.
Cred că am recunoscut cu toții, în raportul care tocmai s-a prezentat, idei pe care și noi le-am avut, probleme pe care și noi le-am identificat, soluții pe care, culmea, le știam și noi. Dar oare de ce nu le aplicăm?
Este o problemă majoră și vreau să reiterez că nu am început, nu am construit proiectul prezidențial „România Educată” pentru că, pur întâmplător, eu sunt dascăl. Am construit acest proiect fiindcă o societate needucată este o societate pierdută. Iar o societate cu o educație mediocră este o societate care nu are șansa unei dezvoltări sustenabile. Și, fiindcă eu îmi doresc pentru țara mea șansa unei dezvoltări sustenabile, fiindcă eu îmi doresc pentru țara mea ca și generațiile viitoare să o ducă mai bine decât o ducem noi, și pentru că avem problema reală demografică și singura șansă de a ieși din această capcană este educația, am decis să începem acest proiect. Vă invit să participați! Vă mulțumesc!

Domnule Președinte al Asociației Foștilor Deținuți Politici, Doamnelor și domnilor,
Sunt deosebit de onorat să-i decorez, în numele statului român, pe unii dintre ultimii foști deținuți politic, oameni care au luptat pentru ca valorile libertății și democrației să renască. Dumneavoastră sunteți dovada vie că în timpul regimului comunist au existat și eroi care au salvat onoarea națiunii și pe care societatea românească îi redescoperă și, iată, îi cinstește cum se cuvine.
Profit de această ocazie să salut participanții români și străini la Congresul Asociației Internaționale a Foștilor Deținuți Politici din Fostele Țări Comuniste, care se desfășoară la Brașov.
Rezistența cu care v-ați opus dictaturii comuniste reprezintă pentru noi toți o lecție de curaj și hotărâre fără termen de comparație.
V-ați pus viața în slujba unui crez suprem – acela de a apăra, cu orice preț, valorile democratice și drepturile fundamentale. Ați fost supuși unor tratamente inumane, ați renunțat la familie, v-ați sacrificat libertatea pentru că ați crezut în viitorul democratic al acestei țări.
V-ați împotrivit cu stoicism dictaturii, iar rezultatul luptei dumneavoastră se vede în parcursul democratic pe care România și l-a asumat după 1990.
De aceea, politicienii care azi se declară victime ale abuzurilor justiției și etalează fără nicio urmă de bun-simț eticheta de «condamnați» sau «deținuți politic» ar trebui să nu mai întineze memoria dramelor prin care ați trecut cu atâta demnitate.
Doamnelor și domnilor,
România celebrează în 2018 o sută de ani de la desăvârșirea statului național unitar.
Suntem, astăzi, o națiune puternic atașată de valorile democratice, membră a Uniunii Europene și a Alianței Nord Atlantice, însă nu trebuie să uităm toate transformările prin care România a trecut în ultimul veac.
Aproape jumătate din secolul care s-a scurs de la Marea Unire, România s-a aflat sub dictatura comunistă, caracterizată prin teroare și prin numeroase abuzuri.
Centenarul este, așadar, despre onorarea istoriei, despre recunoașterea meritelor celor care au contribuit, prin sacrificiul lor, la modernizarea României și, nu în ultimul rând, despre angajamentul ferm al generației de astăzi de a lupta împotriva oricăror manifestări extremiste și radicale care pun în pericol principiile statului de drept și valorile europene.
Avem datoria ca, la 100 de ani de la Marea Unire, să ne implicăm activ în proiectul României de mâine și să milităm pentru democrație, unitate și libertăți cetățenești. Doar așa, sacrificiul celor care au suferit în închisorile comuniste va putea fi valorificat.
Condamnarea ororilor comunismului și valorizarea rezistenței comuniste au fost angajamente pe care mi le-am asumat încă de la preluarea mandatului de Președinte al României. Nu întâmplător am ales să ofer prima decorație domnului Octav Bjoza, președintele Asociației Foștilor Deținuți Politici din România, ca o recunoaștere a sacrificiului celor care au luptat pentru libertate.
Societatea are nevoie de exemple demne, iar deținuții politic care au pus lupta pentru principiile democratice și pentru libertate mai presus decât viața lor reprezintă astfel de repere.
Am susținut, în diferite rânduri, necesitatea prezervării memoriei naționale și importanța cultivării spiritului civic. În acest sens, memoria comunismului va putea fi pusă în valoare în cadrul unui Muzeu al Comunismului, proiect pe care îl susțin în continuare.
În acest demers de cunoaștere și asumare a trecutului, este fundamentală sancționarea faptelor care au reprezentat un atac direct la adresa demnității umane. Constat însă că, în privința investigării crimelor comunismului, ne aflăm într-o situație de blocaj. Nu putem tolera ca cei vinovați de crime împotriva umanității să doarmă liniștiți. Instituțiile abilitate au obligația să acționeze imediat în acest sens.
În încheiere, aș vrea să reamintesc tuturor că anul viitor vom marca 30 de ani de la căderea regimului comunist.
Va fi un moment extrem de important, în care vom analiza parcursul României postcomuniste și vom rememora idealurile Revoluției din decembrie 1989.
Tocmai de aceea, mă aștept ca autoritățile să dea dovadă de responsabilitate și să demareze, încă de acum, pregătirile pentru proiectele și manifestările dedicate acestui moment.
Românii își doresc să vadă evenimente cu o simbolistică profundă, care să ne reamintească tuturor de luptătorii anticomuniști, simboluri ale determinării, curajului și sacrificiului pentru țară. Vă felicit și vă mulțumesc!

Doamnelor şi domnilor,
Ne alăturăm aniversării prietenilor și partenerilor noștri americani în anul Centenarului României Moderne. Istoria României – cea de dinainte de 1989, dar și prin evenimente mai recente – ne reamintește însă constant că democrația nu trebuie luată drept „un dat” garantat.
Poate că aceasta este cea mai mare lecție pe care trebuie să ne-o însușim la acest bilanț de 100 de ani de devenire modernă: democrația trebuie consolidată și apărată în fiecare zi, cu toată determinarea – în România, în Europa şi în toate colțurile lumii.
Timpurile dificile cu care ne confruntăm acum au, însă, și capacitatea de a ne atrage atenția asupra necesității de a păstra unitatea și solidaritatea între ambele maluri ale Atlanticului. Relaţia transatlantică nu este importantă doar pentru securitatea şi prosperitatea comune ale Uniunii Europene şi ale Statelor Unite, dar şi pentru setul esențial de valori democratice ale comunității occidentale din care facem parte.
Pentru că, dacă valorile care stau la baza societăților noastre occidentale se erodează, atunci însăși substanța relației transatlantice este amenințată.
După cum prea bine știți, sunt un susținător ferm al ideii că pentru România întărirea parteneriatului transatlantic rămâne de importanță vitală, țara noastră fiind un stat dedicat în egală măsură atât proiectului european, cât şi Parteneriatului Strategic cu Statele Unite.
Sunt convins că Preşedinţia Consiliului Uniunii Europene, pe care România o va exercita peste 6 luni, va reprezenta o oportunitate deosebită şi pentru promovarea şi consolidarea parteneriatului transatlantic, pentru care cu toții trebuie să acționăm consecvent şi hotărât.
De Ziua Independenței Statelor Unite, doresc să asigur partenerul nostru strategic că sunt ferm angajat în a acționa astfel încât țara noastră să rămână același actor implicat, responsabil și stabil, care își respectă angajamentele asumate – la nivel bilateral și multilateral – și care își consolidează capacitatea de a fi un furnizor de securitate şi de a proiecta valorile noastre comune în regiune.
Reiterez determinarea României pentru dezvoltarea şi extinderea Parteneriatului nostru Strategic, pe toate dimensiunile sale, așa cum am convenit cu domnul Preşedinte Trump la excelenta întâlnire de acum un an.
Cooperarea dintre România și Statele Unite în plan politic, militar și de securitate a ajuns la un nivel excepțional.
Încurajez, totodată, identificarea de soluţii creative şi eficiente pentru a consolida, în continuare, și dimensiunea economică, inclusiv prin investiții şi proiecte de afaceri comune în domenii strategice de interes reciproc – cum este, de exemplu, cel energetic.
Însă pentru ca acest obiectiv, alături de altele, să fie posibil, avem nevoie de stabilitate, predictibilitate, un sistem de justiție puternic și independent, o guvernare transparentă și responsabilă, care chiar respectă statul de drept.
Toate acestea nu reprezintă o opțiune, ci singura alegere pe care putem să o facem pentru o Românie sănătoasă şi puternică, partener strategic al Statelor Unite ale Americii și stat membru al Uniunii Europene și al NATO.
Mulţumesc Statelor Unite pentru sprijinul constant acordat României în acest scop! Veţi găsi mereu în România un aliat, un partener şi un prieten pe care vă puteți baza!
 Închei prin a ura La mulți ani! Statelor Unite ale Americii! Happy 4th of July! Happy Independence Day!

Doamnelor și domnilor miniștri și parlamentari, Excelențele voastre, Distinși reprezentanți ai autorităților locale, Dragi elevi și profesori, Stimați invitați,
Găzduirea la Cluj-Napoca a Olimpiadei Internaționale de Matematică este cu atât mai importantă cu cât România a organizat, în 1959, prima ediție a competiției.
Atunci au participat doar șapte țări. Astăzi, cu peste 100 de state participante, acest eveniment este o întrecere în inteligență și creativitate, devenind un for care permite tinerilor talentați din întreaga lume să demonstreze de ce este capabilă mintea umană atunci când este pusă la încercare.
Lucian Blaga, un renumit filosof și poet român, spunea că «Matematicianul este îmblânzitorul ce a domesticit infinitul». În zilele următoare, sunt convins că veți demonstra această afirmație, împingând încă o dată limitele voastre și ale umanității în acest domeniu.
Matematica stă la baza tuturor științelor, a inovației și a dezvoltării gândirii analitice. Voi aveți un dar pe care l-ați cultivat prin multă muncă și, drept urmare, veți face parte din elitele intelectuale ale țărilor voastre și ale lumii în general. Sunt convins că pasiunea pentru matematică a fost evidentă pentru mulți dintre voi de când erați copii.
Cred că matematica și materiile din categoria Știință, Tehnologie, Inginerie și Matematică sunt esențiale în construcția curriculară încă din timpul educației timpurii, dacă ne dorim să avem în viitor veritabile societăți ale cunoașterii.
Din nefericire, nu toți copiii au oportunitatea de a accesa o educație de calitate. Este important să lucrăm activ pentru a îmbunătăți calitatea predării matematicii pentru cât mai mulți copii din întreaga lume.
Oferindu-le șansa de a învăța, putem transforma vieți, economii și societăți.
Cu cât avem sisteme de educație mai eficiente și mai adecvate noilor generații și societăților în care ne dorim să trăim, cu atât mai mult contribuim la pacea și la dezvoltarea tuturor țărilor de pe mapamond.
Pentru România este o onoare ca la aniversarea Centenarului Marii Uniri să aibă oportunitatea de a demonstra întregii lumi atașamentul și deschiderea către cunoaștere, știință și cooperare internațională.
Cel mai bun mod de a celebra marile reușite ale trecutului este construirea unui viitor solid pentru tinerele generații. Nu există o cale mai potrivită de a face acest lucru decât investiția în educație, cooperare transfrontalieră și dezvoltare durabilă.
Sperăm ca România să devină o destinație atractivă pentru cercetarea în domeniul matematicii și al științelor care o folosesc. Și, de ce nu, să vă vedem, pe o parte dintre voi, studenți în România sau implicați în proiecte de cercetare în cooperare cu parteneri din România.
Vă încurajez să folosiți această olimpiadă ca pe o oportunitate de a lega noi prietenii, de a experimenta noi culturi și de a vă imagina cariere de succes.
Sper că fiecare dintre voi își va folosi întregul potențial pentru a contribui la consolidarea unui viitor mai bun și mai drept pentru generația voastră și cele următoare.
Vă doresc mult succes la această Olimpiadă Internațională de Matematică și vă doresc o ședere frumoasă în România, aici, la Cluj-Napoca!

Bună ziua!
Sunt foarte bucuros că pot să particip la această deschidere și trebuie să recunosc că sunt foarte plăcut impresionat de amploarea și de atmosfera acestui eveniment. Am venit împreună de la intrarea principală până aici și pot să vă spun că impresia mea este: aici lucrurile se mișcă, felicitări!
Am observat că evenimentul de astăzi reunește numeroase companii cunoscute, companii competitive, ale căror produse sunt prezente în toată lumea.
Sunt încântat să văd și mulți tineri care au decis să își încerce talentul tehnologic și antreprenorial prin construirea de start-up-uri inovatoare.
În ecuația progresului, eu cred că cea mai puternică forță este cea a ideilor transformate în realitate. De aceea astăzi, poate mai mult ca oricând, este nevoie ca liderii comunității de afaceri globale să devină un exemplu și, totodată, un punct de sprijin pentru tinerii antreprenori.
Sectorul IT&C trebuie să devină un vârf de lance în dezvoltarea economiei și a societății, atât prin liderii consacrați, cât și prin cei intrați recent pe piață.
Recunoaștem cu toții nevoia de multiplicare a eforturilor în domeniul infrastructurii digitale și a unui mediu de afaceri favorabil investițiilor în creativitate, inovare și tehnologie.
Faptul că suntem astăzi aici arată hotărârea noastră de a lucra împreună pentru a schimba lucrurile, evident în bine, în această direcție.
Dragi invitați,
Sectorul digital este marea revelație a economiei românești. În ultimul deceniu, industria IT&C a ajuns la 6% din PIB într-un timp record. Avem un capital uman de peste 140 de mii de profesioniști angajați în domeniu și o valoare actuală de circa 4,5 miliarde de euro a pieței autohtone de profil. În paranteză, ieri am fost în Belgia, în Bruxelles, unde România participă la un mega-eveniment cultural, Europalia, și am avut ocazia să discut cu Majestatea Sa Regele Belgiei și cu câțiva miniștri din guvernul belgian. Le-am spus exact aceste lucruri. La noi, în mai puțin de un deceniu, IT&C a crescut de la practic 0 la 6% și m-au întrebat de două ori „la 6%?!”. Deci, oamenii au fost extrem de impresionați de această performanță nemaipomenită a României. Și acest lucru vi se datorează.
Pentru următorii ani, consider că sprijinirea dezvoltării sectorului digital ar trebui să se afle, cu titlu de prioritate zero, pe agenda oricărui guvern – care sper că va veni după săptămâna viitoare.
Predictibilitatea este cuvântul de ordine al oricărei guvernări responsabile. Dar, cum am văzut în ultimii ani, din păcate, orice numai predictibilitate nu am avut.
Nu am să insist acum asupra degringoladei generate de PSD în sectoare esențiale ale economiei naționale și nici asupra incapacității acestui partid de a înțelege că administrația trebuie să sprijine mediul de afaceri, nu să îi distrugă speranța și perspectivele.
Doamnelor și domnilor,
Am fost și voi rămâne și în continuare un promotor al unei economii de piață autentice și al unei guvernări responsabile. De la an la an, inițiativele orientate spre digitalizare în economia și în societatea românească devin tot mai numeroase și mai consistente, iar această reușită vă aparține dumneavoastră, și dumneavoastră, și tuturor celor din sector.
Sunt convins că aceste evoluții își vor intensifica presiunea pentru modernizarea României, iar statul trebuie să încurajeze și să susțină, prin cadrul legislativ, acest proces de modernizare.
Inteligența artificială, automatizarea, tehnologiile 3D și altele asemenea au deschis noi perspective în industrie, transporturi, energie, agricultură, dar și în administrație și în sfera serviciilor publice. Competențele viitorului evoluează încet, dar sigur, de la abordări teoretice la inițiative foarte concrete. Astfel ajungem la o calitate a vieții mai bună, la afaceri prospere, profitabile, și la o dezvoltare durabilă.
O parte a soluțiilor bazate pe tehnologiile viitorului sunt cele prezentate în cadrul acestui eveniment și cred că expozanții merită toată aprecierea noastră pentru rezultatele muncii lor.
M-aș bucura ca tehnologiile prezentate aici și discuțiile din cadrul conferințelor specializate, care urmează să aibă loc astăzi și mâine, să genereze interesul pe care eu cred că îl merită.
Îmi doresc ca performanțele dumneavoastră, ale tuturor, să atragă cât mai mulți tineri pe acest drum al excelenței în inovație.
Am oferit Înaltul Patronaj unui nou proiect dedicat impulsionării transformării României prin tehnologie, un proiect denumit sugestiv „România TechNation”, care va demara săptămâna viitoare, și, în acest sens, sper ca puterea exemplului să producă schimbare.
Eu sunt convins că împreună putem schimba România în bine!
Vă felicit pentru acest eveniment și vă doresc tuturor mult succes! Mulțumesc!

Este o onoare să iau parte, din nou, la sărbătorirea Zilei Unității Germane – o dovadă în plus că Germania este un partener privilegiat al României.
În urmă cu 30 de ani, căderea Zidului Berlinului a reprezentat un pas decisiv către o Europă unită, liberă și democratică.
Referindu-se la acest moment, Helmut Kohl, cancelarul reunificării, spunea: „Să pornim fără ezitare împreună la treabă. Este vorba despre viitorul nostru comun – într-o Germanie reunită și o Europă unită”. Astăzi această viziune a devenit realitate și avem datoria să o ducem mai departe.
Doamnelor și domnilor,
Reunificarea poporului german, la 3 octombrie 1990, a creat premisele unui viitor prosper, definit de valorile libertății și democrației, dar și ale reunificării întregii Europe.
Statele Europei sunt menite să fie împreună și vor crește numai împreună. Acesta este fundamentul proiectului european.
De aceea, primul mandat al României ca Președinție a Consiliului Uniunii Europene s-a desfășurat sub motto-ul „Coeziunea, o valoare europeană comună”, punând în prim-plan necesitatea menținerii unității europene, cu atât mai mult cu cât ne confruntăm cu provocări importante, interne și externe.
În urmă cu un an, la celebrarea Zilei Unității Germane, subliniam angajamentul ferm al României pentru consolidarea proiectului european.
România și-a asumat pe deplin responsabilitatea de a face Uniunea mai puternică și, în ciuda provocărilor, aportul Președinției române a Consiliului Uniunii Europene la obținerea consensului statelor membre a fost însemnat, având ca obiectiv aprofundarea integrării europene.
În acest context, în luna ianuarie, am avut plăcerea să reprezint România la semnarea noului Tratat de cooperare și integrare germano-francez la Aachen, moment cu semnificație pentru cooperarea dintre Paris și Berlin, precum și pentru viitorul Uniunii Europene. Cu acel prilej, am asigurat în legătură cu fermitatea și hotărârea României de a rămâne în continuare alături de Germania și Franța în urmărirea obiectivului de consolidare a proiectului european.
Am dovedit acest angajament al României prin Summitul pe care l-am găzduit la Sibiu, pe 9 mai. „Spiritul de la Aachen”, cum l-am numit atunci, la Aachen, ne-a însoțit pe drumul care a dat naștere „Spiritului de la Sibiu” – spiritul unei Uniuni care dorește să-și protejeze cetățenii și să investească în viitorul noilor generații, rămânând unită și solidară în fața numeroaselor provocări.
Doamnelor și domnilor,
Cooperarea noastră în cadrul Uniunii Europene, dar și în alte organizații internaționale, este susținută de relația bilaterală privilegiată, construită de-a lungul timpului, care s-a dezvoltat dinamic și armonios.
În ultimii ani, relațiile politice dintre cele două țări s-au dezvoltat semnificativ, prin contacte frecvente și substanțiale la nivel prezidențial, guvernamental și parlamentar, dar și regional și local, astfel încât să putem vorbi astăzi de o relație cu adevărat specială cu Germania, cu caracter strategic.

Dar dincolo de acțiunea politicienilor, contribuția determinantă la excelența relației bilaterale actuale au adus-o cetățenii celor două țări.
Astfel, această relație are la bază o importantă componentă economică: Germania se situează pe primul loc în topul partenerilor noștri comerciali, fiind totodată în top trei investitori în România.
După cum am mai spus, investițiile germane în economia noastră, de peste 10 miliarde de euro, demonstrează angajamentul pe termen lung pe care companiile germane l-au asumat, devenind partenerii noștri de încredere.
În planul formării profesionale colaborăm prin preluarea modelului dual german de succes, cu efecte benefice asupra tinerei generații și asupra pieței muncii din România.
Prietenia dintre țările noastre este clădită însă și pe dialogul nostru constant și consistent care are în centrul său minoritatea germană din România și comunitatea de români din Germania.
Germanii din România sunt parte integrantă a istoriei și identității țării noastre, reprezentând și un liant deosebit al relației bilaterale. Am avut plăcerea să reconfirm acest lucru cu prilejul întâlnirii cu semnificație simbolică pe care am avut-o, împreună cu doamna Cancelar Merkel, în luna mai, în marja Summitului de la Sibiu, cu reprezentanții comunității germane din România.
La rândul lor, numeroșii cetățeni români stabiliți în Germania contribuie amplu la dezvoltarea relațiilor strânse dintre țările noastre, inclusiv în plan economic, fiind una dintre comunitățile cel mai bine integrate pe piața germană a forței de muncă.
Aceste performanțe ne motivează și mai mult să intensificăm colaborarea pentru valorificarea oportunităților prezente și viitoare.
Nu în ultimul rând, doresc să mulțumesc Germaniei pentru susținerea principială pe care a manifestat-o constant pentru eforturile ferme și consecvente pe care le-am depus în ultimii ani, inclusiv în ultima perioadă, pentru apărarea și consolidarea statului de drept în România. Societatea românească rezonează profund și cu maturitate față de acest obiectiv, iar succesul covârșitor al referendumului privind justiția, pe care l-am convocat, și câștigat, pe 26 mai, împreună cu aproape 6,5 milioane de români, a dovedit-o cu prisosință.
Stimați invitați,
Ziua de 3 octombrie reprezintă un bun moment de evocare și reflecție asupra însemnătății pe care o are unitatea pentru stabilitatea, progresul și prosperitatea unei națiuni, dar și a întregii Europe.
Vă asigur că România va rămâne ferm angajată pentru aprofundarea strânsei cooperări dintre țările noastre, cu scopul de a servi cât mai bine interesele cetățenilor noștri într-o Europă unită, mai eficientă și mai puternică.
Auzim imnul nostru național des, însă astăzi, datorită parteneriatului cu orașul Leipzig, am avut parte nu numai de un moment solemn, acesta a fost subliniat și de către vocile deosebite care l-au cântat. Vă mulțumesc și doresc să evidențiez dicția perfectă în limba română pe care ați avut-o. Vă mulțumesc!
Pe de altă parte, avându-l ca oaspete special pe primarul general al orașului Leipzig – în română, Lipsca – îmi face plăcere să subliniez relația specială dintre Leipzig și București. Una dintre cele mai cunoscute străzi din centrul vechi al Bucureștiului este Strada Lipscani. Lipscani vine din termenul Lipsca, ceea ce semnifică Leipzig. Așadar, cele două orașe cu siguranță împărtășesc o istorie bogată. Eu îmi doresc să împartă și viitorul, un viitor comun. La mulți ani Germaniei! Mulțumesc!

Mulțumesc, domnule Rector! Magnificență, domnule Rector! Și vă felicit pentru împlinirea primei tinereți a Universității „Lucian Blaga” din Sibiu!

Știți, de obicei când stai un timp într-o poziție îți dai seama că acolo unde mergi cunoști din ce în ce mai mulți oameni. Așa mi se întâmplă și mie, dar, aici, în Sibiu, credeți-mă, cunosc foarte mulți, mi-aș dori să îi salut pe toți cu numele, dar cred că ar dura un pic prea mult, așa că îmi permiteți să îi salut doar pe câțiva.

Doamnă Primar general Astrid Fodor, care se luptă cu succes să țină Sibiul la un nivel foarte sus,

Sunt foarte bucuros că împreună cu noi este domnul vice-premier și ministru de Interne Andrei Năstase din Moldova, Moldova de dincolo de Prut, care ne preocupă și căreia, cred că pot să spun așa, îi suntem prieteni destoinici,

Înaltpreasinfiția Voastră, cu care am lucrat împreună cu succes, Doamna Președintă a Consiliului Județean, Parlamentari,
În mod expres, însă, vreau să salut astăzi doamnele și domnii profesori și pe studenții sibieni care sunt în zi de mare sărbătoare astăzi și cred că, de data aceasta, nu trebuie să vă conving foarte mult dacă vă spun că pentru mine este o zi specială, 50 de ani de Universitate „Lucian Blaga” și sunt foarte bucuros că putem să serbăm împreună această zi importantă pentru Universitatea „Lucian Blaga” Sibiu așa cum, de fapt a spus-o foarte bine domnul Rector, am participat, chiar cred că pot să spun că am participat la viața Universității „Lucian Blaga” și îmi doresc să devină din ce în ce mai performantă și să sărbătorim încă multe zile frumoase ale Universității.
Transformarea Sibiului într-un centru universitar este pentru sibieni un real motiv de mândrie. Și nu a fost simplu deloc. Dorința sibienilor de a avea o universitate nu este nouă, este o dorință veche, ușor de înțeles. Fiecare oraș își dorește să aibă și un centru universitar, dar mulți s-au străduit în Sibiu și în final au reușit. Importante pentru această reușită cu siguranță au fost și multele instituții culturale și multele reușite ale Sibiului din care aș menționa doar câteva. Cred că este bine să ne amintim că Sibiul a găzduit ASTRA, ASTRA originală, și Muzeul ASTRA, Telegraful român, Mitropolia Ortodoxă a Transilvaniei și Consiliul Dirigent. Multe instituții săsești au fost așezate în orașul Sibiu și chiar dacă, așa între ardeleni, există o competiție care în ziua de astăzi duce la o afirmație care tot se repetă „Clujul este capitala Ardealului”, din când în când îmi face plăcere să reamintesc că Sibiul a fost o vreme bună cel puțin capitala administrativă reală a Transilvaniei.
Intelectualitatea sibiană a luptat decenii întregi pentru ca aici să existe și posibilitatea accesului la educație superioară. Și, după ce bazele au fost puse încă din secolul XIX, Sibiul a avut un centru universitar pentru scurt timp, dar totuși, a fost în timpul de-al Doilea Război Mondial, când Universitatea din Cluj s-a refugiat la Sibiu. Însă, după ce războiul s-a terminat, evident, Universitatea clujeană s-a reîntors acolo unde îi este locul, și ea s-a dezvoltat excelent pe urmă.
Privind în urmă, sigur, se pune întrebarea: „A fost bine sau nu a fost bine să se înființeze o universitate la Sibiu?” Părerea mea, a sibienilor și a multor altora este că a fost foarte bine așa, pe deplin justificată. Peste 15.000 de studenți învață aici, iar, datorită unei relații puternice, solide cu comunitatea, mediul academic a devenit un catalizator al dezvoltării orașului, a dezvoltării orașului nu doar ca pol industrial, dar și ca centru de cercetare în multiple domenii.
Astăzi, după cum am aflat și de la domnul Rector, Universitatea „Lucian Blaga” oferă o educație completă pentru tinerii din întreaga Românie și de peste granițe. Este o universitate deschisă cooperării internaționale, dedicată excelenței și integrată perfect în peisajul socio-economic al regiunii.
România are nevoie mai mult ca oricând de universități precum „Lucian Blaga”. După ce o bună parte a tranziției am parcurs-o cu o economie a cărei competitivitate era în bună parte generată de costul scăzut al forței de muncă, acum suntem într-o altă etapă în care, pentru a construi o Românie dezvoltată, o Românie prosperă, este nevoie de o schimbare de paradigmă.
 Trebuie să generăm valoare adăugată, trebuie să construim rețele de colaborare internațională și să avem un număr suficient de specialiști pentru a stimula o creștere economică sustenabilă.
Multe dintre aceste obiective pot fi atinse doar prin creșterea simultană a calității și a participării la învățământul superior.
Până acum, problemele demografice și sociale cu efect pe termen lung la noi au fost, în bună măsură, ignorate, acestea situându-se dincolo de memoria politică redusă, de regulă, la durata unui mandat, adică patru ani, cât este ciclul electoral. Dar, pentru a nu periclita destinul României ca stat european dezvoltat și prosper, trebuie să atacăm frontal problema părăsirii timpurii a școlii, a numărului mic de absolvenți de studii universitare și – adesea – a calității insuficiente a procesului educațional.
Problemele României, însă, nu se pot rezolva exclusiv prin decizie politică. A ne baza doar pe o astfel de abordare ar fi complet greșit, pentru că într-o economie de piață inițiativa privată joacă un rol foarte important.
Aici, în Sibiu, s-a construit în jurul universității un ecosistem funcțional, din care fac parte actori din mediul economic, din societatea civilă și din administrație. Este un caz fericit, unde politicul are parte de o provocare aparent simplă, aceea de a nu strica acest echilibru.
Extrapolând, decidenții politici de la centru nu prea au reușit să facă față provocării de a se abține în a da legi care mai mult strică decât ajută.
Când am demarat consultările pentru proiectul „România Educată”, a devenit evident că una dintre problemele fundamentale ale sistemului nostru de învățământ este producția de legi incoerente pe bandă rulantă.
Efectele acestui mod păgubos de a legifera se văd în special în învățământul superior, acolo unde autonomia este un pilon central în creșterea calității atât în educație, cât și în cercetare. De exemplu, universitățile nu pot, în multe cazuri, să cheltuie banii pe care îi obțin, ca urmare a includerii fondurilor de care ar trebui să dispună în procedura de calcul a deficitului național. Foarte ciudat!
Fără a descătușa potențialul managerial și creativ al universităților românești nu avem șanse reale de a deveni competitivi într-o economie bazată pe cunoaștere.
Aș dori totuși să închei pe un ton optimist fiindcă astăzi este sărbătoare, aici, la „Lucian Blaga”.
Pentru universitățile întreprinzătoare precum cea în care ne aflăm, există numeroase vești foarte bune. În urmă cu aproape doi ani, eu am sprijinit în Consiliul European o serie de măsuri noi de modernizare a educației.  
În următorul ciclul de finanțare din bugetul Uniunii Europene, vor exista mai multe fonduri pentru mobilitate, dar și pentru cercetare.
Se va extinde, cel mai probabil, și sprijinul pentru organizarea de rețele universitare europene și se vor eficientiza chiar unele procese administrative, iar parteneriatele universității „Lucian Blaga” îmi arată că instituția dumneavoastră, domnule Rector, va fi printre câștigătorii acestei curse meritocratice pentru vizibilitate și atragerea de talente.
Stimați rectori,
Profit de prezența dumneavoastră în număr mare pentru a vă încuraja să contribuiți la efortul de a duce România în locul care eu cred că i se cuvine - în centrul construcției politice și economice europene.
Educația și cercetarea sunt indispensabile în economia bazată pe cunoaștere, singura variantă viabilă care ne poate permite să reducem din decalajele pe care încă le avem în raport cu alte țări din Uniunea Europeană.
Sunt convins că Universitatea „Lucian Blaga” și-a asumat deja, în bună parte, acest rol, participând activ la dezvoltarea și creșterea deschiderii internaționale a comunității sibiene.
Vă urez, domnule Rector, onorați profesori, succes și în următorii 50 de ani de activitate și Universității încă de multe ori 50 de ani!
La mulți ani, domnule Rector! La mulți ani, dragi studenți! La mulți ani, dragi profesori!
Și pentru că mâine este Ziua Internațională a Profesorului și Ziua Mondială a Educației, aș dori să le urez la mulți ani tuturor celor care prețuiesc și onorează cu activitatea lor școala românească!
Dați-mi voie să închei cu urarea tradițională „Vivat, crescat, floreat!

Domnule Rector, Stimați întreprinzători, Dragi studenți și profesori, Stimați invitați,
Îmi face mare plăcere să particip la lansarea proiectului România TechNation, un demers care, așa cum îi spune și denumirea, țintește către o națiune de secol XXI, ancorată în tehnologie digitală, inovare și spirit antreprenorial.
Am acordat Înaltul Patronaj acestei inițiative în virtutea convingerii mele că schimbarea în bine a României nu poate să vină doar din decizii politice. Este nevoie de implicarea tuturor în modernizarea țării noastre, iar proiectul lansat astăzi reprezintă o contribuție semnificativă a comunității de afaceri.
Felicit inițiatorii pentru obiectivele ambițioase pe care și le-au propus pentru următorii ani.
Și pentru că suntem în cel mai potrivit loc pentru a vorbi despre tehnologie și dezvoltare, salut și implicarea Universității Politehnica București, un veritabil centru de excelență care promovează inovarea tehnologică.
România TechNation reprezintă proiectul de care România modernă are nevoie, nu doar pentru mesajul dedicat importanței inovării și tehnologiei pentru economie, dar și pentru apelul de mobilizare pe care antreprenorii îl adresează tinerei generații.
Dumneavoastră, întreprinzătorii prezenți pe scenă, oferiți mediului antreprenorial autohton povești de succes și modele sănătoase de dezvoltare. Este cel mai bun imbold pentru tânăra generație și viitorii oameni de afaceri.
Doamnelor și domnilor,
În sectorul digital, România este astăzi o țară a paradoxurilor. În ultimul deceniu, industria IT&C a ajuns la 6% din PIB. Valoarea actuală a pieței autohtone de profil este de circa 4,5 miliarde de euro, iar capitalul uman include peste 140 de mii de profesioniști angajați în domeniu.
Cu toate acestea, digitalizarea economiei a rămas în urmă, în condițiile în care mai mult de o cincime dintre români nu au utilizat niciodată internetul și mai puțin de o treime are competențe digitale elementare, iar între zonele urbane și cele rurale decalajele digitale se adâncesc de la an la an.
Avem, din păcate, cea mai scăzută performanță din Uniunea Europeană în privința serviciilor publice digitale, deși au trecut două decenii de când informatizarea administrației a fost declarată prioritate guvernamentală.
Vă aflați aici numeroși reprezentanți ai mediului de afaceri și foarte mulți tineri implicați direct, în diferite forme, în inovare și în cercetare. Cunosc valoarea muncii și a ideilor dumneavoastră și știu că dumneavoastră sunteți motorul dezvoltării României ca națiune digitală. 
Tocmai de aceea, mă aștept ca sprijinirea sectorului digital din România să se afle, cu titlu de prioritate zero, pe agenda oricărei guvernări.
Din păcate, guvernanții din ultimii ani au avut ca prioritate zero acapararea legii și a instituțiilor, promovarea imposturii și asaltul asupra statului de drept, economiei de piață și bunei guvernări.
Într-o Românie normală, inovarea tehnologică trebuie privită ca un vârf de lance în dezvoltarea economiei și a societății, atât prin liderii consacrați, cât și prin companiile intrate recent pe piață.
Transformarea digitală a statului nu este doar despre digitalizare, ci despre transformarea profundă a funcționării instituțiilor prin eficiență, integritate și transparență.
În toate aceste privințe, guvernarea actuală a mers pe contrasens față de așteptările societății românești, arătând că este o guvernare paralelă cu nevoile de modernizare ale unei societăți de tip european, în secolul XXI.
Doamnelor și domnilor,
Națiunile viitorului sunt națiuni tehnologice.
Spuneam săptămâna trecută, tot în cadrul unui eveniment dedicat importanței tehnologiei, că cea mai puternică forță este forța ideilor transformate în realitate.
De aceea trebuie ca liderii comunității de afaceri să devină un exemplu, un punct de sprijin pentru tinerii întreprinzători.
Parteneriatele strategice dintre companii și mediul universitar, bursele private acordate pentru proiecte de tehnologie digitală, facilitarea accesului la finanțări și promovare, învățare prin puterea exemplului, toate acestea sunt povești de succes despre care auzim din ce în ce mai mult în ultimul timp.
Îmi doresc ca și proiectul România TechNation să devină ceea ce și-a propus: o poveste de succes despre antreprenoriat, inovare și modernizare națională.
România TechNation poate fi acel simbol al modului în care inovarea bazată pe tehnologie și investițiile în educația digitală ajung să contribuie la creșterea României.
Vă felicit încă o dată pentru inițiativă și vă doresc mult succes! Mulțumesc!
Cred că ați reținut câteva date concrete din scurta mea intervenție. În aproximativ un deceniu sectorul a ajuns cvasi de la 0 la 6% din PIB. 6% din PIB este foarte mult. Acest lucru a fost posibil fiindcă avem două ingrediente importante. Primul l-ați menționat și e foarte bine – sunt tinerii antreprenori, și unii mai puțini tineri, dar majoritatea sunt tineri care au profitat de aceste oportunități și au contribuit la o dezvoltare senzațională a întregului sector. Celălalt ingredient este totuși din partea statului - nu din partea acestui guvern - din partea statului, acele incentives care au fost create. Aici, după părerea mea, nu numai că nu trebuie mers înapoi, trebuie mers mult mai departe. Dacă avem acest sector care se dezvoltă fără ca statul să se agite peste măsură, atunci ar fi cazul ca orice guvern care va veni sper că de săptămâna viitoare să înțeleagă aceste lucruri și să înțeleagă nu numai că nu trebuie să reducem încurajarea spre sector, ci trebuie să-l dezvoltăm. Părerea mea este că aici s-a greșit profund tot din partea statului, fiindcă acest sector care se dezvoltă senzațional nu a fost corelat cu instituțiile statului. Nu este nici timpul, nici locul pentru a dezvolta această chestiune. Dar este pur și simplu păcat să ai un sector extrem de performant și să nu-l folosești mi se pare o irosire a unei șanse și cred că de aici trebuie să vină și următoarele măsuri de încurajare care, evident, vor duce și la mai multe oportunități de afaceri în acest domeniu.
Eu cred că ar fi foarte bine să-i convingem împreună pe câțiva conducători de instituții să implementăm așa ceva. Vedeți, aici avem o evoluție rapidă, globală, și avem doar două variante de a reacționa. Ori rămânem în frunte și atunci, sigur, trebuie să acceptăm aceste provocări și să încercăm să fim între cei care implementează sau să dormim pe noi, ceea ce mie, personal, îmi displace profund. Deci, haideți să încercăm!

Domnule Președinte al Federației Comunităților Evreiești, Domnule deputat – reprezentant al comunității evreiești, Doamnelor și domnilor senatori și deputați, Excelențe, Doamnelor și domnilor,
Am promulgat această lege cu gândul la istorie, la prezent, dar mai ales la viitor.
Acum 30 de ani, românii și-au câștigat libertatea cu sacrificiul suprem. Printre visurile și aspirațiile celor care s-au jertfit pe baricadele ridicate cu brațele goale împotriva unui regim criminal a fost și dorința de a nu mai trăi în minciună, adică și de a putea scrie propria istorie. O istorie sinceră, adevărată, care să cuprindă atât faptele de vitejie, cât și ce a fost greșit și dezonorant în trecutul nostru.
O asemenea moștenire, minunată și tragică deopotrivă, a fost ascunsă nouă și părinților noștri vreme de decenii întregi.
Este vorba despre istoria evreilor români și contribuția lor inestimabilă la dezvoltarea țării noastre, dar și tragedia lor din al Doilea Război Mondial.
Fie că au pus umărul la crearea primelor instituții moderne, ori și-au dat viața pe câmpurile de luptă de la Mărășești sau Oituz, fie că au onorat cultura română prin realizările lor, ori au impulsionat dezvoltarea economică sau au contribuit hotărâtor pe tărâmul științei, moștenirea evreiască a îmbogățit identitatea noastră.
Patrimoniul evreiesc este reprezentativ pentru cultura națională, iar viitorul Muzeu Național de Istorie a Evreilor și al Holocaustului din România va avea misiunea de a-l pune în valoare.
Oameni de știință, medici, avocați, actori, pictori, scriitori, filosofi, gazetari de origine evreiască se înscriu în Panteonul marilor personalități ale României. Dadaismul îi datorează apariția poetului român de origine evreiască Tristan Tzara, iar dezvoltarea esteticii literare și a stilisticii românești se leagă de numele lui Tudor Vianu.
Câți dintre noi știu oare că primul fotoreporter din presa românească, Iosif Berman, era fiul unui evreu naturalizat? Acestea sunt doar câteva exemple din istoria bogată a evreilor români.
Doamnelor și domnilor,
Avem aici, alături de noi, pe unii dintre ultimii supraviețuitori ai Holocaustului. Mărturisitorii celui mai cumplit episod din istoria noastră recentă poartă în suflet răni adânci. Ei și semenii lor au fost persecutați pentru cine sunt, ce cred și pe cine iubesc.
Generațiile tinere nu vor înceta niciodată să se întrebe cum a fost posibil Holocaustul. De asemenea, mulți dintre noi am încercat să înțelegem ceea ce nu poate fi înțeles.

Și astfel, în mod natural, acest muzeu va fi poate nu un răspuns, ci, cum a spus cineva, un semn de întrebare. Ce a fost și cum a fost posibilă uciderea de bătrâni, femei și copii, închiși în trenurile morții de la Iași, asasinați în Basarabia și Bucovina ori aruncați în pustietatea de peste Nistru?
Elie Wiesel spunea: „Pentru cei morți și pentru cei vii, trebuie să depunem mărturie”.
Aceasta este, cred, și misiunea fundamentală a viitorului muzeu, aceea de a ne asigura că va fi protejată și respectată memoria tuturor celor care, cu demnitatea călcată în picioare, căzuți pradă frigului, foametei și bolilor, au fost torturați și, în final, uciși.
Încă de la debutul mandatului meu, am sprijinit acest proiect al muzeului, pentru că eu cred că acest proiect este unul care unește, nu unul care dezbină. Unirea memoriilor noastre este un bun comun. De aceea, speranța mea este că acest muzeu ne va aduce împreună.
Distinși oaspeți,
Probabil știți că, înainte de a fi politician, am fost dascăl. Și un dascăl nu poate decât să îi îndrume pe ceilalți să învețe. Iar astăzi simt mult optimism deoarece, împreună, clădim o instituție care își propune să îi învețe pe oameni. Vom învăța împreună multe lecții din istoria noastră, lecții de vitejie, de curaj, dar și lecții despre barbarie și tiranie. Însă cea mai importantă lecție pe care acest muzeu o va transmite, din generație în generație, este aceea de a nu uita.
Există încă în lume dictaturi, abuzuri nenumărate, oameni care mor pentru credința lor și pentru ceea ce sunt. Viitorul nu trebuie să aparțină însă violenței, puterii despotice, urii și minciunii, ci toleranței și respectului față de semeni, indiferent de credința, etnia și cultura lor.
Din fericire, România noastră s-a schimbat mult față de momentul de acum 30 de ani. Statul român demonstrează consecvență în îndeplinirea obiectivelor care vizează recuperarea memoriei Holocaustului, consolidarea educației despre Holocaust și combaterea antisemitismului.
Prin realizarea acestui muzeu, România apără cu tărie istoria, moștenirea și cultura celor care au contribuit la devenirea națiunii noastre.
Veți fi cu toții de acord că muzeul trebuie să fie o instituție a viitorului, un aliat al educației împotriva ignoranței, o fortăreață a solidarității și patriotismului civic în fața intoleranței, antisemitismului și discriminării.
Cine îi va trece pragul va fi mai câștigat, pentru că va înțelege câteva lucruri care vor rămâne în inima și în sufletul său: că indiferența poate ucide, că responsabilitatea de cetățean înseamnă a-l apăra pe cel defavorizat, că diversitatea nu e toxică, ci necesară, că fragilizarea democrației înseamnă atentat la pacea socială, că toleranța și buna înțelegere încep cu învățătura.
În definitiv, misiunea sacră a acestei instituții va fi să afirme dreptul tuturor oamenilor de a trăi în demnitate.
Muzeul va deschide, totodată, un nou capitol al asumării și recunoașterii trecutului istoric ca element fondator pentru înțelegere, progres și pentru omagierea tuturor celor care au trudit pentru valorile României de astăzi.
A fost nevoie de un drum lung și de multe străduințe pentru ca ideea înființării muzeului să ajungă în această etapă. Sunt profund recunoscător tuturor celor care au contribuit la acest demers de anvergură, inițiat de domnul deputat Silviu Vexler și sprijinit de toate partidele politice din Parlamentul nostru.
Am încredere că Institutul „Elie Wiesel” are puterea și priceperea de a organiza noua instituție la cele mai înalte standarde.
În opera sa temerară de a cultiva nevoia de memorie și de amintire, muzeul va fi ghidat de un Consiliu de Onoare, a cărui primă întrunire voi fi bucuros să o găzduiesc, dacă se acceptă, la Palatul Cotroceni.
Vă îndemn să sprijiniți în continuare, cu aceeași hotărâre ca și până acum, viitorul muzeu și să fim încredințați cu toții că, astăzi, România a mai făcut un pas decisiv pe calea democrației și a valorilor umanității!
Iar pentru că doar peste puțin timp membrii comunității evreiești din România vor marca sărbătoarea de Yom Kippur, profit de ocazie pentru a le ura „Gmar Hatima Tova” – să fiți înscriși cu bine în Cartea Vieții! Vă mulțumesc!

Domnule Președinte al Consiliului Județean, Domnule Primar, Domnule manager, Distinşi medici şi asistenţi medicali, Doamnelor și domnilor,
Bună ziua și felicitări!
Felicitări pentru inaugurarea noului ambulatoriu integrat de specialitate din cadrul Spitalului Judeţean de Urgenţă „Sfântul Ioan cel Nou”!
Am toată aprecierea pentru această iniţiativă locală, care demonstrează cum o administrație responsabilă, orientată către cetățean, a reușit să găsească resursele necesare pentru a finaliza o unitate sanitară modernă, în care pacientul să fie tratat în condiții pe care eu le-aș numi normale.
Cu atât mai importantă este această realizare, cu cât vine într-un context în care guvernarea PSD ne-a oferit constant doar fantasmagorii! În realitate, nu avem nici spitale regionale, nici examen de rezidențiat reformat, iar eșecul guvernării PSD în ceea ce priveşte măsurile asumate în Programul de Guvernare pe sănătate este evident.
Avem, iată, la Suceava un model de bune practici în sistemul de sănătate românesc și îmi doresc să avem astfel de exemple peste tot în țară. Extinderea şi modernizarea acestui ambulatoriu și vreau să se știe foarte clar, s-au făcut cu fonduri de la Consiliul Județean şi cu fonduri europene.
Inversarea piramidei serviciilor de sănătate este o prioritate pentru sistemul de sănătate românesc, în vederea îmbunătățirii performanței, dar şi a sustenabilității.
Asistența medicală spitalicească, predominantă în țara noastră, dovedește o structură a sistemului sanitar perimată și generatoare de costuri pe care pur și simplu nu ni le permitem. Este concluzia generală a experților şi a rapoartelor asupra sistemului de sănătate românesc.
Regândirea structurii asistenței medicale, prin prioritizarea medicinei primare, preventive şi de ambulatoriu, inclusiv prin alocări financiare mai mari acestor domenii, reprezintă soluția pentru a aduce sistemul de sănătate din România în parametri normali. Am subliniat aceste aspecte ori de câte ori am avut ocazia, solicitând decidenților să acționeze.
Din nefericire, guvernarea PSD nu a făcut altceva decât să pună din condei măsuri într-un program de guvernare cu care i-a amăgit pe români, însă a rămas repetentă la implementare.
Doamnelor și domnilor,
Prezența mea aici, la inaugurarea acestui ambulatoriu, dovedește susținerea mea fermă pentru o reformă reală a sistemului de sănătate românesc, pentru schimbarea de paradigmă, pentru orientarea către tendințele europene şi internaționale.
Medicina primară şi cea de ambulatoriu constituie piatra de temelie a oricărui proiect de modernizare a sistemului de sănătate în direcția sustenabilității, a performanței şi, în definitiv, a traiectoriei europene.
A trata pacienții în ambulatoriu conduce la degrevarea spitalului de anumite sarcini, la reducerea costurilor, cu beneficii pentru pacient, comunitatea medicală şi sistemul de sănătate.
Pacientul va beneficia de un serviciu medical de calitate, atunci când are nevoie şi acolo unde are nevoie, personalul medical din ambulatoriu își va putea desfășura activitatea într-un spațiu modern şi dotat foarte bine, aici, la dumneavoastră, iar cel din spital se va putea concentra asupra acelor pacienți care într-adevăr necesită spitalizare. Pe scurt, acest nou ambulatoriu integrat de specialitate aduce respect pentru pacient şi pentru întregul personal medical!
Vă felicit, domnule Președinte, domnule manager, domnule Primar, și pe dumneavoastră toți care lucrați aici. Este o realizare foarte frumoasă și sunt convins că veți avea foarte mulți pacienți aici! După ce vor vedea și vor auzi oamenii ce realizări aveți aici, în Suceava, fiți convinși că veți avea musafiri din multe alte părți. Vă doresc să-i tratați foarte bine, să aveți numai pacienți mulțumiți! Felicitări!

Bună ziua!
Onorată asistență, Doamnelor și domnilor,
Sărbătorim astăzi 75 de ani de la eliberarea integrală a teritoriului României de către armata noastră, în timpul celui de-al Doilea Război Mondial. Această aniversare are o semnificație cu atât mai profundă, cu cât tot anul acesta se împlinesc și 15 ani de la intrarea României în NATO, un bun prilej așadar de a onora sacrificiile și implicarea tuturor celor care au apărat unitatea statului român și identitatea noastră națională.
Parcursul euroatlantic şi european al României s-a bazat şi pe profesionalismul și seriozitatea cu care armata a participat la operații militare în afara teritoriului național, acolo unde interesele țării noastre o cereau, alături de aliații noştri.
Doamnelor şi domnilor,
Schimbările de paradigmă privind securitatea internaţională şi regională determină necesitatea adaptării conceptului de apărare a ţării şi de securitate naţională la dinamica din ce în ce mai imprevizibilă a mediului de securitate internaţional, în care riscurile și amenințările se amplifică și se diversifică permanent.
În primul an de mandat, după consultări cu toate instituțiile, cu partidele, cu mediul academic și societatea civilă am elaborat Strategia Națională de Apărare, aprobată de Parlamentul României. Este ceea ce am promis românilor, pentru că avem nevoie de maturitate în decizii și de consens pe obiective naționale majore.
Am susținut atunci că Strategia este o declarație pe care România o face public, ca națiune și ca stat, iar toate demersurile noastre ulterioare au reprezentat expresia concretă a acestei declarații.
În prezent, Armata României este o instituție profesionalizată și performantă, având o contribuție decisivă la îndeplinirea angajamentelor României în cadrul Alianței Nord-Atlantice și la implementarea Politicii de Apărare și Securitate Comună în Europa, prin participarea la misiunile comune, desfășurate pentru combaterea terorismului internațional, precum şi la promovarea securității și stabilității regionale.
Apartenența la NATO, la Uniunea Europeană și amplificarea Parteneriatului Strategic cu Statele Unite ale Americii conferă României cel mai înalt grad de securitate și un profil de partener serios și responsabil, consolidat la nivel internațional.
Mai mult, România nu este doar un beneficiar, ci și un furnizor de securitate și de viziune despre cum trebuie organizată securitatea internațională, pentru că fără acțiune constantă și coerentă, fără management riguros și fără coordonare între instituții vom rămâne mereu doar la bune intenții și jumătăți de măsură.
Doamnelor și domnilor,
Prioritatea strategică a României este și va rămâne o relație transatlantică puternică. Consolidarea profilului şi a vizibilităţii României în NATO constituie un obiectiv strategic pe care voi continua să îl urmăresc cu consecvenţă. De altfel, la summiturile NATO am obținut rezultate notabile, precum atingerea obiectivelor ţării noastre în cadrul procesului de implementare a prezenţei înaintate a NATO, asigurarea coerenţei acestui proces între nordul şi sudul flancului estic sau atenţia sporită acordată regiunii Mării Negre.
România a reiterat constant necesitatea consolidării prezenței aliate avansate pe întreg flancul estic al NATO, solicitând implicarea suplimentară a aliaților pentru asigurarea misiunilor de poliție aeriană și de patrulare maritimă, respectiv pentru operaționalizarea structurilor de luptă, de comandă şi control NATO, dispuse pe teritoriul naţional, ca parte a Structurii de Forţe a NATO.
Asigurarea securităţii extinse a României include şi dezvoltarea şi consolidarea parteneriatelor strategice existente, în special a celui cu Statele Unite ale Americii, a cărui componentă de apărare este semnificativă.
Cu ocazia recentei vizite în SUA, am discutat cu Președintele Statelor Unite despre asigurarea unei prezențe militare consistente a Statelor Unite în România şi în Marea Neagră.
Este esențial ca angajamentul cu privire la creșterea bugetului pentru Apărare să fie respectat, pentru că această inițiativă a adus recunoașterea aliaților și beneficii certe pentru securitatea României.
Doamnelor și domnilor,
Participarea militarilor Armatei României, sub egida ONU, NATO şi UE, la misiuni de combatere a terorismului, de sprijinire a păcii sau umanitare este dovada că țara noastră înțelege să își respecte cu responsabilitate obligațiile pe care şi le-a asumat ca parte a comunității internaționale.
Îmi exprim aprecierea și recunoștința pentru cei peste 1000 de militari care își îndeplinesc cu profesionalism misiunile în teatrele de operații, riscându-și viața în numele angajamentelor luate de România ca membru al Alianței Nord Atlantice.
Cu acest prilej, salut și participarea a peste 100 de militari români la Grupul de Luptă al NATO din Polonia, condus de Statele Unite ale Americii, precum și a celor din cadrul misiunilor conduse de Uniunea Europeană în Bosnia și Herțegovina sau în Georgia.
Urez, totodată, mult succes aviatorilor detașați pe continentul african, în premieră, în cadrul Misiunii Multidimensionale Integrate a ONU de Stabilizare în Republica Mali.
Dragi militari,
Sunt mândru că Armata României de astăzi, demnă de trecutul și de eroii ei, rămâne, pentru poporul român, un reper moral, o ancoră de stabilitate și este privită cu multă încredere și același respect atât în țară, cât și peste hotare.
În semn de prețuire și apreciere pentru rezultatele deosebite obținute, am decorat, cu prilejul Zilei Armatei, Drapelul de Luptă al Comandamentului Forțelor Întrunite cu Ordinul „Virtutea Militară” în grad de Cavaler cu însemne de pace pentru militari.
În această zi specială, 421 de militari din Academia Tehnică Militară „Ferdinand I”, Universitatea Naţională de Apărare „Carol I”, Institutul Medico-Militar Bucureşti şi din Centrul de instruire pentru muzici militare au depus Jurământul militar, expresie a devotamentului față de neam și patrie. Pentru toți acești tineri, evenimentul la care asistăm acum este un prag al maturității și responsabilității.
Dragi studenți și elevi, ați jurat în fața drapelului de luptă pe care este scrisă deviza „Onoare și Patrie”, cuvinte care exprimă un crez si o supremă datorie morală. Prin rostirea jurământului, fapt unic în viața fiecărui militar, vă aflați în slujba ţării.
Am convingerea că veți răspunde cu cinste încrederii pe care cetățenii o au în Armată, ca instituție fundamentală a statului român.
Vă urez succes în formarea dumneavoastră ca apărători ai suveranității naționale, ai independenței și ai unității statului, ai integrității teritoriale a țării şi ai democrației constituționale.
Doamnelor și domnilor,
Astăzi, cu prilejul Zilei Armatei, am conferit și primele medalii comemorative „Centenarul Războiului pentru Întregirea Neamului”. Doresc astfel să răsplătesc eforturile instituțiilor care păstrează, cinstesc și cultivă memoria eroilor și a faptelor de acum 100 de ani, arătând generațiilor de acum sacrificiul și dăruirea pe care s-a construit statul român modern.
Aduc un omagiu memoriei martirilor căzuți la datorie pe câmpurile de luptă pentru apărarea țării și, în același timp, îi asigur de aprecierea și respectul meu pe veteranii de război, pentru tot ceea ce au realizat în beneficiul statului român, sub culorile drapelului național.
În final, exprim recunoștință și familiilor dumneavoastră, care vă susțin necondiționat în profesia armelor și înțeleg toate sacrificiile pe care această grea meserie le presupune.
Vă felicit cu prilejul Zilei Armatei României și vă urez succes în continuare în nobila misiune de a sluji patria sub tricolor!
La Mulți Ani, Armata României!

Bună ziua tuturor! 
Onorată asistență, Doamnelor și domnilor,
Celebrăm, aici, la Carei, 75 de ani de la eliberarea de sub ocupație străină a ultimei brazde de pământ românesc.
Este o sărbătoare de suflet, o zi specială în care onorăm jertfa de sânge și sacrificiile tuturor eroilor noștri, care de-a lungul timpului au luptat și au contribuit la apărarea ființei naționale și a statului independent, suveran și unitar român.
Armata se bucură de apreciere și considerație din partea românilor și este firesc să se întâmple așa, pentru că este o instituție modernă și profesionistă.
Acordul politic pe care l-am inițiat în 2015 a asigurat îndeplinirea unuia dintre angajamentele asumate în cadrul NATO și a permis finanțarea cheltuielilor pentru apărare cu 2% din PIB.
S-au putut realiza, astfel, achiziții majore pentru înzestrarea Armatei, precum și investiții în instruirea militarilor noștri.
Doamnelor și domnilor,
Mediul de securitate regional și global este într-o continuă schimbare, generând riscuri și provocări din ce în ce mai dificil de gestionat. Prin urmare, trebuie să ne adaptăm eforturile de apărare a țării și de asigurare a securității naționale, în strânsă corelare cu evoluțiile la nivel aliat și european.
În prezent, țara noastră este un partener credibil și un furnizor de securitate în Regiunea Mării Negre, o zonă cu o dinamică accentuată.
Avem nevoie de o armată puternică, bine pregătită, care să continue să aibă o contribuție decisivă la promovarea securității și stabilității regionale, precum și la îndeplinirea angajamentelor României în cadrul Alianței Nord-Atlantice și la implementarea Politicii de Apărare și Securitate Comună în Europa, prin participarea la misiuni în beneficiul securității internaționale.
Am realizat, în ultimii ani, progrese semnificative în context aliat. Regiunea Mării Negre a devenit o temă de importanță strategică pentru NATO și se bucură astăzi de mai multă vizibilitate, inclusiv datorită eforturilor noastre.
Am militat permanent pentru ca NATO să acorde o atenție specială acestei regiuni și să aibă o prezență înaintată sporită aici. Anul trecut, la Summitul NATO de la Bruxelles, situația din Regiunea Mării Negre a fost una dintre temele abordate de liderii aliați.
Eforturile la nivel politic și diplomatic se reflectă în plan concret militar prin înființarea, în cursul ultimilor patru ani, a structurilor NATO de pe teritoriul României. Mă refer, desigur, la Unitatea NATO de Integrare a Forțelor, Comandamentul Multinațional de Divizie și Brigada Multinațională de la Craiova.
Vom susține, în continuare, întărirea acestor structuri pentru consolidarea posturii NATO de descurajare și apărare și realizarea coerenței pe Flancul Estic al Alianței.
Și în viitor, consolidarea rolului țării noastre în NATO și în Uniunea Europeană și dezvoltarea Parteneriatului Strategic cu Statele Unite ale Americii vor rămâne prioritățile politicii noastre externe și de securitate.
Astfel, România va avea garantat cel mai înalt grad de securitate și un profil de partener serios, credibil și responsabil la nivel internațional, care acționează transparent și predictibil.
Vom acționa, și de acum înainte, pentru întărirea relației transatlantice, în vederea proiectării stabilității, precum și pentru sprijinirea partenerilor noștri în această zonă.
De asemenea, vom continua să participăm activ la creșterea relevanței măsurilor de apărare colectivă la nivel aliat.
Dragi militari,
Sărbătoarea de astăzi vă este dedicată în primul rând dumneavoastră, celor care serviți patria sub drapelul tricolor, cu dăruire și spiritul datoriei împlinite.
Aflați în poligoanele de instrucție din țară sau în teatrele de operații de peste hotare, vă îndepliniți exemplar misiunile încredințate, alături de aliații și partenerii noștri.
Cuvintele onoare, patrie, demnitate reprezintă pentru dumneavoastră un crez și vă formează un mod de viață dedicat servirii patriei.
Vă mulțumesc pentru toate sacrificiile dumneavoastră și vă asigur de prețuirea și respectul tuturor românilor!
Sunt convins că și în viitor veți demonstra același înalt profesionalism, spirit de elită și hotărâre pentru a asigura un nivel operațional ridicat structurilor Armatei României, la nivelul standardelor NATO, și pentru a vă consolida prestigiul câștigat, în țară și în afara ei, prin muncă, abnegație și seriozitate.
Vă felicit cu prilejul Zilei Armatei și vă doresc multă sănătate și succes în tot ce vă propuneți!
La mulți ani Armatei României! La mulți ani, România!

Domnule Președinte al Camerei de Comerț și Industrie a României, Onorați reprezentanți ai corpului diplomatic, Stimați fermieri și agricultori, doamnelor și domnilor,
Chiar dacă este numai a patra oară din 24, mie mi se pare că este un lucru extrem de important să dăm un semnal clar și pozitiv agriculturii românești și, din acest motiv, mă bucur să ne reîntâlnim cu prilejul ediției din acest an a Târgului Internațional INDAGRA, cel mai important eveniment expozițional destinat agriculturii din Sud-Estul Europei, avem toate motivele să credem că este așa.
Îi felicit pe organizatorii de la Romexpo pentru că susțin și promovează cu profesionalism realizările și afacerile din domeniul agroalimentar, iar pe expozanți îi felicit pentru modul în care reunesc și anul acesta specificul tradițional din agricultură cu interesul față de noile tehnologii și standardele de calitate și abia aștept să vizitez târgul, să aflu direct de la expozanți cum merg afacerile.
În agricultură, implicarea și bunăstarea oamenilor contează decisiv. Producători și fermieri, reprezentanți ai industriei alimentare, comercianți și finanțatori, cu toții contribuiți la dezvoltarea agriculturii României și merită. Eforturile dumneavoastră sunt lăudabile, date fiind dificultățile cu care vă confruntați.
Eu cred că România poate progresa semnificativ printr-o mai bună utilizare a fondurilor europene destinate agriculturii, din care a atras până acum doar puțin peste jumătate. Recoltele bune din ultimii ani și plățile directe susțin agricultura, dar încă nu contribuie suficient la reducerea sărăciei și a depopulării zonelor rurale. Trebuie să schimbăm România în bine pornind de la nevoile oamenilor și de la dorința lor de a avea o viață mai bună.
Roadele agriculturii necesită timp și condiții bune de producție, dar și de valorificare. Fără măsuri strategice urgente, nu vom putea echilibra balanța comercială a produselor agroalimentare, care înregistrează deja un deficit de, atenție, 1 miliard de euro.
Știm cu toții că exportul masiv de produse primare subvenționate nu înseamnă încă agricultură modernă, chiar dacă fermierii investesc muncă, energie și încredere că eforturile lor sunt răsplătite corect.
Știm și că importul intensiv de produse finite cu valoare adăugată nu înseamnă neapărat o creștere a calității alimentelor, în condițiile în care producătorii din industria noastră alimentară și din sectorul de procesare se bucură de apreciere publică și recunoaștere internațională.
Dragi fermieri,
Cu toții ne dorim să avem o agricultură performantă. Pentru aceasta, avem nevoie de activarea responsabilă a tandemului public-privat: implicare, profesionalism, investiții sustenabile și debirocratizare, competență, dar și sprijin real din partea instituțiilor publice.
Autoritățile statului trebuie să fie conștiente de responsabilitățile care le revin și cât mai capabile să le și îndeplinească. Nu au fost deloc așa, din păcate, în combaterea epidemiei de pestă porcină, cu măsuri adoptate, aș zice, în bătaie de joc față de munca oamenilor și față de așteptările consumatorilor.
Este multă treabă de făcut pentru relansarea sectorului zootehnic, care acum, evident, se confruntă cu mari probleme și pentru care trebuie să renască speranța.
Am convingerea că agricultura poate fi vârf de lance pentru creșterea economică a României și tocmai de aceea este imperativ ca noul ministru al agriculturii să acționeze cu pricepere și responsabilitate.
Aștept ca noua echipă de la Ministerul Agriculturii să aibă nu doar ușile, ci și mințile și inimile deschise pentru problemele dumneavoastră. România poate avea o agricultură avansată, profesionalizată, care să depășească barierele ocupației tradiționale, mai ales în industria alimentară și în sectorul de procesare. Noua Politică Agricolă Comună se dezbate acum la nivel european, iar România trebuie să aibă obiective ambițioase și să-și promoveze prioritățile în raport cu interesele statelor membre.
Eu îmi doresc ca fermierii români să primească plăți directe echitabile, producătorii de alimente să beneficieze de măsuri de sprijin și de acces pe piață, iar oamenii care trăiesc la sate să simtă o creștere reală a calității vieții în mediul rural.
Fermierii de succes lucrează în echipă, au obiective comune ambițioase, fapt care confirmă că profesioniștii din agricultură înțeleg contextul actual mai bine decât mulți politicieni.
Anul acesta se împlinesc trei decenii de când ne-am recâștigat libertatea și democrația. În toată această perioadă, dumneavoastră, fermierii, ați acționat cu hotărâre și ați progresat continuu pe multiple planuri. Mă bucură acest lucru și am încredere că veți face la fel și mai departe.
Vă doresc tuturor mult succes, doresc mult succes Târgului Internațional INDAGRA – 2019 și la final declar deschis Târgul!

Domnule Director, Domnule Prim-ministru desemnat, Excelențe, Doamnelor și domnilor,
În primul rând, felicitări, domnule Director!
Îmi face mare plăcere să decorez astăzi compania Transgaz pentru rezultatele meritorii obținute de-a lungul timpului, nu numai acum, în dezvoltarea sectorului energetic din țara noastră, atât în plan național, cât și ca parte a rețelei regionale de transport gaz.
Compania Transgaz a pornit pe drumul dezvoltării la scară regională și vă invit pe fiecare dintre dumneavoastră, reprezentanți de seamă ai industriei noastre energetice, să le urmați exemplul și să gândiți strategii prin care să obțineți rezultate la fel de valoroase!
Stația de Comprimare Podișor, pe care o inaugurăm astăzi, este nu doar o componentă importantă a Proiectului BRUA și o reușită evidentă a Transgaz, dar și o referință pentru transportul gazelor naturale din această regiune.
Doresc, totodată, să vă transmit tuturor un mesaj de susținere - vă aflați pe drumul cel bun și sunt convins că rezultatele muncii dumneavoastră vor contribui substanțial la atingerea obiectivului României de a deveni hub energetic regional în realitate, nu doar în diferite planuri sau hărți frumos colorate.
Doamnelor și domnilor,
Accesul la noi surse de gaze naturale și interconectarea cu piețele din Europa Centrală și de Est plasează proiectul BRUA în centrul eforturilor privind securitatea energetică și integrarea piețelor de gaze naturale din regiunea noastră.
Consider că pașii concreți făcuți de Transgaz prin finalizarea a două stații de comprimare, două din trei, precum și prin acordurile subsecvente care urmează a fi încheiate, vor aduce România mai aproape de statutul de partener credibil și implicat în planul creșterii securității energetice în întreaga regiune.
Prin eforturile dumneavoastră, ca specialiști și oameni dedicați sectorului energiei, mă aștept ca, la finele unei investiții de aproape 500 de milioane de euro, proiectul BRUA să plaseze țara noastră în centrul celei mai noi și mai importante rețele de transport al gazelor naturale din regiune.
Doamnelor și domnilor,
Este indiscutabil faptul că, în domeniul energetic, România se bucură de avantaje certe.
Resursa umană calificată, poziția geostrategică, mixul energetic diversificat, producția importantă de gaze naturale și o puternică independență energetică asigură României premise autentice pentru un parcurs strategic în viitor.
Din păcate, mai ales în ultimul an, sectorul a fost grav perturbat de măsuri hazardate, precum cele ale vestitei deja, vestite în sensul cel mai negativ, Ordonanțe 114.
Efectele toxice ale guvernării din ultimii ani au fost resimțite de fiecare român, prin prețuri record la gaze și energie electrică, dar și la bunuri de strictă necesitate.
Acum, urgența zero constă în repararea răului produs de această guvernare, iar în etapa următoare este esențial să ne concentrăm atenția spre viitor, spre ceea ce ne poate aduce o Românie normală.
În primul rând, trebuie reglementată rapid situația consumatorului vulnerabil, pentru susținerea și protejarea acestuia.
Fenomenul de sărăcie energetică trebuie combătut prin extinderea infrastructurii de transport al gazelor naturale și aici rolul dumneavoastră este unul decisiv.
Trebuie să ne asigurăm că, prin dezvoltarea infrastructurii, de beneficiile gazelor naturale se vor bucura toți cetățenii României, indiferent unde locuiesc, în mediul urban sau în cel rural, fie că este vorba de București, sau Botoșani, sau Bolintin.
Stimați invitați,
Avem oportunitatea, ca țară, de a fi în centrul rețelei regionale de transport și de a deveni un important jucător regional în domeniul energiei.
Evident, un astfel de deziderat ambițios nu se împlinește de la sine. De aceea, oamenii politici, decidenții guvernamentali, care vor fi în funcțiune în câteva zile, și actorii implicați în sectorul energetic trebuie să lucreze împreună, pentru obiectivele esențiale de securitate și independență energetică.

În acest sens, alături de dumneavoastră, reprezentanți și angajați ai sectorului energetic deopotrivă, trebuie să ne setăm ca obiectiv consolidarea rolului regional al industriei energetice românești și să gândim permanent din perspectiva unei poziții relevante în dinamica regională actuală.
Vă felicit, domnule director, pe dumneavoastră, pe toți cei care lucrează în Transgaz, vă doresc mult succes în continuare și, domnule director, promisiunile dumneavoastră de finalizare în termenii propuși a lucrărilor despre care am discutat, nu doar BRUA, ci și gazoductul Ungheni-Chișinău, și altele, le iau de bune și le predau spre urmărire și finalizare domnului Prim-ministru desemnat, care, cu siguranță, împreună cu noua echipă, vor face să se miște cu totul și cu totul altfel lucrurile.
Și, domnule Prim-ministru, mă aștept să luați din prima zi în mână aceste chestiuni și să începem să dezvoltăm România așa cum trebuie și așa cum poate, nu așa cum, din nefericire, s-a întâmplat în ultimii ani. Situații dintre cele mai ciudate - o investiție finalizată de, cred că am reținut bine, 500 de milioane de euro, dar drumul până acolo, prin grija unui baron pesedist, nu s-a realizat.
Așadar, spre o mai bună finalizare, coordonare și eficientizare! Vă mulțumesc!

Doamnelor și domnilor,
Mă bucur să mă aflu astăzi în fața dumneavoastră și să avem un dialog pe tema viitorului Uniunii Europene și a priorităților noastre comune în perioada care urmează.
Relațiile României cu Republica Federală Germania au o semnificație deosebită și un real caracter strategic, de parteneriat privilegiat. Dialogul nostru înregistrează un ritm susținut, iar la nivelul Uniunii Europene am avut ocazia să cooperăm îndeaproape pe durata primei Președinții române a Consiliului Uniunii Europene, şi  acum, în perspectiva viitoarei Președinții germane a Consiliului din a doua parte a acestui an.
Dați-mi voie să folosesc acest prilej pentru a reaminti faptul că anul trecut am comemorat 30 de ani de la căderea Cortinei de fier, precum şi 30 de ani de la Revoluția din decembrie 1989 din România.
În acești ultimi 30 de ani, România a parcurs un drum complex către o societate democratică şi pluralistă, în cadrul unui proiect de societate bazat pe democratizarea țării, pe ancorarea în sistemul de valori europene, prin aderarea la Uniunea Europeană şi NATO. Doresc să aduc un omagiu tuturor cetățenilor români, care au făcut posibil acest drum, prin atașament față de familia europeană, tenacitate şi perseverență.
Ca urmare, România contribuie astăzi, la 30 ani de la Revoluția din decembrie, cu entuziasm și implicare deplină la conturarea viitorului Uniunii Europene, a viitorului nostru comun ca europeni.
După cum cunoașteți, în prima jumătate a anului 2019, România a deținut Președinția Consiliului Uniunii Europene pentru prima oară de când a aderat la Uniune. România a exercitat cu succes şi cu angajament pro-european această responsabilitate, într-un moment complex pentru Uniunea Europeană, marcat de pregătirea alegerilor europene şi de tranziția între două cicluri instituționale și legislative, dar şi de incertitudinile generate de Brexit.
Am lucrat intens și am reușit să menținem un echilibru constant între ritmul alert al schimbărilor și obiectivul păstrării unității celor 27 de state membre ale Uniunii. Experiența Președinției române a Consiliului Uniunii Europene, dar și alte evoluții în plan european la care am fost parte, mi-au demonstrat că, având o voce unică, coerentă la nivelul Uniunii Europene, putem, împreună, să facem față tuturor provocărilor.
Prioritatea noastră a fost aceea de a ne asigura că împreună stabilim principii şi direcții de acțiune pentru un proiect european mai puternic, mai unit şi mai aproape de cetățeni, fără diviziuni, cercuri concentrice sau viteze multiple de dezvoltare.
Sunt convins că Summitul extraordinar de la Sibiu din 9 mai 2019, evenimentul major găzduit de România pe durata Președinției noastre la Consiliul Uniunii Europene, a stabilit foarte corect şi cuprinzător așteptările noastre, ale tuturor, din acest punct de vedere.
„Spiritul de la Sibiu” definește astăzi dorința comună a liderilor europeni și a statelor membre de a lucra împreună pentru o Europă unită în pace și democrație - o singură Europă, de la Est la Vest, de la Nord la Sud, condusă de valorile și libertățile sale, în interiorul și dincolo de granițele sale.
Consider că cele 10 angajamente asumate în Declarația de la Sibiu reprezintă o moștenire importantă construită pe durata Președinției României la Consiliul Uniunii Europene şi o „fundație” pentru ceea ce avem astăzi de făcut. Este în egală măsură reprezentativă pentru caracterul puternic pro-european al cetățenilor români. Este esențial acum să acționăm pe baza acestor angajamente, așa cum sunt acestea reflectate şi în Agenda Strategică a Uniunii pentru perioada 2019 - 2024.
Doamnelor și domnilor,
Din momentul adoptării Agendei Strategice, interesul nostru, al statelor membre, trebuie să se îndrepte spre implementarea acesteia, iar pentru acest lucru avem nevoie de o cooperare strânsă între statele membre, inclusiv pe filieră parlamentară, a familiilor politice care sprijină consolidarea proiectului european.
Pe fondul provocărilor multiple cu care se confruntă Uniunea Europeană, de la aspectele economice şi sociale, la criza migrației și la situația fără precedent în care un stat membru este pe cale să părăsească Uniunea, a fost şi este nevoie, mai mult ca oricând, de regăsirea unei viziuni comune, consensuale, de un echilibru „înțelept” între realitățile specifice din fiecare stat membru și dorința de a consolida împreună o Uniune veritabilă, o Uniune orientată spre viitor.
De asemenea, avem nevoie să construim punți nu numai între statele membre, dar și între diferitele regiuni europene, între cetățeni. Numai astfel ne putem înțelege mai bine preocupările și așteptările, putem acționa ca o veritabilă familie capabilă să găsească soluții care să acomodeze pe toți membrii săi. Cred că dumneavoastră înțelegeți cel mai bine valențele și importanța coeziunii între prioritățile de acțiune formulate la nivelul Uniunii și acțiunea efectivă, firească, în beneficiul cetățeanului european.
Îmi exprim deplina satisfacție pentru faptul că, prin dezvoltarea cooperării între diferitele landuri germane și autoritățile din România, putem contribui la întărirea acestei coeziuni, la construcția unei Europe mai aproape de cetățenii săi.
Doamnelor și domnilor,
Uniunea Europeană este un model economic, social și politic de succes, bazat pe un concept unic la nivel mondial. Când vorbim despre viitorul Uniunii Europene, ne referim la consolidarea Uniunii, la funcționarea unitară a acestui proiect și la faptul că fiecare stat membru trebuie să își găsească locul în cadrul acestuia și să se simtă pe deplin integrat.
Ceea ce își dorește România este o consolidare a proiectului integrării europene în baza principiului convergenței și coeziunii. Nu trebuie să uităm că Uniunea va fi cu atât mai puternică și relevantă cu cât fiecare stat membru este mai puternic din punct de vedere economic și social.
Avem nevoie de o reflecție constantă la nivel european privind viitorul nostru comun. Din această perspectivă, Conferința privind Viitorul Europei, care va debuta în acest an și se va desfășura inclusiv pe perioada viitoarei Președinții germane a Consiliului Uniunii Europene, reprezintă o oportunitate de care trebuie să profităm pe deplin pentru a crea o platformă de dezbatere la toate nivelurile Uniunii - european, național și local.
Această dezbatere trebuie să conducă spre cea mai bună variantă de dezvoltare și întărire a proiectului european și, în niciun caz, spre repunerea în discuție a principiilor fundamentale pe care proiectul european a fost clădit.
Pledez ferm pentru unitate, coeziune, solidaritate şi pentru calea europeană comună în eforturile de consolidare a proiectului european.
În viziunea României, obiectivele majore către care trebuie să fie orientate acțiunile noastre comune la nivel european continuă să vizeze, în linie şi cu angajamentele asumate la  Summitul de la Sibiu: o Europă unită, fără diviziuni între Est-Vest, Nord-Sud; o Europă care aduce statelor membre mai multă convergență și egalitate, care generează rezultate mai tangibile pentru cetățeni. Susținem, totodată, o Uniune care menține ușile deschise pentru primirea de noi membri, atunci când aceștia fac progresele necesare pentru a se alătura Uniunii.
Doresc să vă asigur că, în noul ciclu instituțional și legislativ european, România va urmări cu precădere să aducă o contribuție semnificativă în conturarea viitoarelor politici ale Uniunii.
După experiența bogată dobândită în urma Președinției rotative a Consiliului Uniunii Europene, România a demonstrat că are maturitatea necesară pentru a avea o voce mai puternică în definirea politicilor europene.
Transformarea priorităților strategice comune în acțiuni și rezultate concrete este extrem de importantă. În viziunea noastră, principalele linii pe care ar trebui să ne concentrăm eforturile în perioada următoare ar trebui să vizeze următoarele domenii:
Promovarea creșterii economice incluzive și sustenabile prin adoptarea unui buget european adaptat ambițiilor Uniunii, cu alocări substanțiale pentru politicile tradiționale ale Uniunii Europene (Politica de Coeziune și Politica Agricolă Comună), dar care să ofere, în același timp, un răspuns adecvat noilor provocări la nivelul Uniunii.
Am spus în nenumărate rânduri și vreau să reiterez și astăzi: dacă dorim să fim consecvenți cu ambițiile noastre politice, dacă dorim să ducem la îndeplinire tot ceea ce ne-am propus, trebuie să avem curajul de a ne asuma un buget ambițios.
Uniunea viitorului nu mai este Uniunea pe care am cunoscut-o cu 7 ani în urmă, măcinată de criza economică și financiară, atunci când am agreat un buget realist pentru acel moment.
Uniunea Europeană pe care dorim să o proiectăm este o Uniune ambițioasă, cu obiective majore - legate de climă, migrație, digitalizare, competitivitate sporită în plan internațional prin educație, cercetare, un rol sporit pe scena internațională.
În același timp, viitorul se datorează prezentului, iar prezentul ne arată că avem încă nevoie de resurse considerabile pentru a asigura convergența economică și socială, pentru a reduce diferențele dintre noi.
Coeziunea și dezvoltarea regională au acționat deja cu succes de-a lungul multor ani în acest sens și trebuie să continue să reprezinte vectori substanțiali de dezvoltare economică și socială.
În același timp, sprijinirea cercetării, inovării și digitalizării la nivel european sunt importante și pentru noi. Expertiza românească în aceste domenii este relevantă și poate fi valorificată cu succes.
Apreciem însă ca fiind necesară o mai mare deschidere a consorțiilor din proiectele de cercetare pentru a depăși clivajul încă persistent în multe dintre acestea între Est și Vest.
Aprofundarea Pieței Unice este o condiție importantă pentru sprijinirea competitivității întreprinderilor din Uniune și crearea de beneficii pentru cetățeni, fie că vorbim despre drepturile consumatorilor sau despre accesul la diverse servicii și produse, asigurarea unui viitor digitalizat pentru Uniunea Europeană și o tranziție graduală și justă, din punct de vedere economic și social, către neutralitate climatică.
Convergența aduce beneficii tuturor statelor membre. Pentru atingerea acestui obiectiv, trebuie, însă, să promovăm o convergență reală, o creștere economică incluzivă și o Uniune care să păstreze și să faciliteze deplina funcționare a celor patru libertăți și să evite orice fel de protecționism și discriminare în cadrul Pieței Interne.
Aș vrea să menționez, în acest context, dezamăgirea legată de rezultatul negocierilor asupra Pachetului privind transportul rutier în Uniunea Europeană (Pachetul Mobilitate I). Unele dintre prevederile în curs de adoptare nu doar că afectează libertățile fundamentale de circulație a persoanelor și de furnizare de servicii în Uniunea Europeană, dar subminează și capacitatea statelor membre de a atinge obiectivele climatice asumate. Sunt soluții care afectează politicile europene şi care pun sub semnul întrebării integritatea Pieței Interne a Uniunii.
S-au  făcut eforturi deosebite în plan european în ultimii ani pentru a pune în practică măsuri și instrumente noi care să ne garanteze o mai bună protecție a frontierelor externe ale Uniunii și implicit a securității interne a Uniunii. Este foarte important ca aceste noi instrumente să fie implementate eficient în anii care vin, pentru întărirea siguranței și securității tuturor cetățenilor europeni.
România este parte a acestor mecanisme și instrumente și va face tot ce este posibil pentru a contribui la asigurarea funcționalității complete a zonei de liberă circulație.
În același timp, trebuie să reamintesc faptul că România este încă în așteptarea unei binemeritate Decizii de aderare la spațiul Schengen, fără de care nu putem vorbi de o funcționalitate deplină a zonei de liberă circulație. Această decizie trebuie să facă parte din acțiunile noastre în perioada următoare.
Este necesar, de asemenea, să continuăm eforturile pentru dezvoltarea unui răspuns eficient și durabil la provocările generate de migrație, mai ales că acestea continuă să fie vizibile în multe din societățile noastre, cu toate că am reușit să depășim perioada de criză.
Este, de asemenea, importantă consolidarea acțiunii și rolului extern al Uniunii Europene prin menținerea angajamentelor asumate față de partenerii Uniunii  din vecinătatea Estică și Sudică, inclusiv prin avansarea procesului de extindere a Uniunii Europene. Din această perspectivă, România va continua să pledeze activ pentru deschiderea negocierilor de aderare cu Albania și Republica Macedonia de Nord cât mai curând posibil, animată de convingerea fermă asupra valorii strategice, dar și a valorii democratice, profund transformatoare a procesului de extindere în regiune.
Viabilitatea, atractivitatea și credibilitatea proiectului european depind esențial de sprijinul ferm pentru continuarea extinderii Uniunii. Numai o perspectivă europeană credibilă, reală, poate genera impulsul necesar eforturilor partenerilor noștri de modernizare, de transformare, și de reconciliere istorică.
Pe palierul estic, avem nevoie în continuare de o implicare activă în cadrul Parteneriatului Estic, pe baza unui angajament puternic al tuturor părților, a îndeplinirii clare a angajamentelor asumate și a unei comunicări adecvate cu cetățenii Uniunii și din statele partenere.
Nu în ultimul rând, este esențial să urmărim consolidarea parteneriatelor Uniunii Europene cu aliații tradiționali, precum și implementarea inițiativelor din domeniul securității și apărării comune, în deplină complementaritate cu NATO.
Mai presus de orice, în conturarea viitorului Uniunii Europene, scopul nostru comun trebuie să fie continuarea și consolidarea evoluțiilor democratice, care au transformat fundamental în bine fața continentului european şi au adus libertate, democrație, societăți bazate pe respectul pentru drepturile omului,  precum şi mai multă prosperitate cetățenilor europeni.
Doamnelor şi domnilor,
Vorbeam, în debutul intervenției mele, de necesitatea construirii de punți între noi pe care să se bazeze o Uniune mai coezivă în viitor. Din această perspectivă, nu pot să închei fără a mă referi la câteva aspecte ale cooperării noastre bilaterale care pot contribui la îndeplinirea acestui obiectiv.
Din punct de vedere economic, faptul că Germania reprezintă primul partener comercial al țării noastre, fiind, în același timp, cel de-al treilea investitor pe piața românească, ne încurajează să menținem aceeași atenție deosebită pentru cooperarea în acest domeniu, cu atât mai mult cu cât peste 300.000 de români și-au găsit un loc de muncă în urma investițiilor germane din România.
Landul federal Bavaria a ocupat întotdeauna un loc special în ceea ce privește legăturile politice, economice sau culturale ale României cu Germania.
Aici există o comunitate românească puternică, respectată pentru modul în care a reușit să se integreze și să se implice în viața socio-culturală și economică a întregului land.
În același timp, etnicii germani originari din România, sașii transilvăneni și șvabii, și-au adus pe deplin aportul la crearea istoriei și trasarea identității țării noastre.
Românii care s-au stabilit de-a lungul timpului în Germania și minoritatea germană din România reprezintă adevărata punte de legătură în cadrul relațiilor noastre și principalul punct de plecare al dialogului nostru bilateral.
În încheiere, doresc să urez tuturor un an bun, care să ne apropie şi mai mult, într-o Europă mai puternică şi mai unită!

Domnule ministru al Culturii, Doamnelor şi domnilor,
Mă bucur în mod deosebit de oportunitatea pe care mi-o oferă Ziua Culturii Naționale pentru a-i întâmpina la Palatul Cotroceni, la început de nou mandat prezidenţial, pe reprezentanţii culturii româneşti, primii oaspeţi ai Sălii Unirii în acest nou an.
Decorațiile conferite astăzi reprezintă elogiul statului român pentru talentul şi străduinţa dumneavoastră.  În acelaşi timp, doresc ca împreună să aducem un omagiu culturii române și personalităţilor ei, care ne-au plasat între importanţii contribuitori ai patrimoniului spiritual al umanităţii.
În literatură, în arta plastică şi cea dramatică, în cercetarea şi conservarea patrimoniului, dumneavoastră sunteţi exponenţi de seamă ai unei culturi a dialogului între tradiţie şi modernitate. În activitatea dumneavoastră și a instituțiilor pe care le conduceți, îmbogățiți o cultură a spaţiilor de confluenţă şi a interacţiunii creatoare a identităţilor.
Cultura română vorbește în cel mai sincer și elocvent mod despre cine suntem, de unde venim şi unde dorim să ajungem, iar dumneavoastră aveți contribuții importante la această misiune. În domeniile a căror excelență o reprezentați aici, sunteţi urmăriți cu interes de generațiile tinere de creatori, fapt care vă onorează și vă obligă.
Doamnelor și domnilor,
Într-o perioadă marcată de presiunea globalizării, de proliferarea manipulărilor și răspândirea atacurilor la coeziunea colectivităților, cultura poate - și trebuie - să ne ofere argumente pentru optimism.
Cât timp vom prețui creația și îi vom respecta pe creatori, nu ne vom pierde reperele și identitatea și nu ne vom irosi oportunitățile. Cultura și educația s-au aflat între prioritățile țării visate de elite la 1848 și înfăptuite prin actele unirilor de la 1859 şi 1918. Cultura şi educația se disting astăzi între resursele strategice ale unei Românii care-și regăsește normalitatea, în primul rând prin recunoașterea, cinstirea și fructificarea energiilor sale creatoare.
Ziua Luceafărului poeziei românești ne solidarizează în jurul operei eminesciene şi ne îndeamnă să găsim în cultură şi în valorile umanismului care a unit Europa mereu reînnoite surse ale coeziunii în societate și între generații.
Doamnelor și domnilor,
De ziua ei, îi doresc culturii noastre să se bucure și pe viitor de opere valoroase, care să facă societatea noastră demnă și mândră de artiștii ei! La mulţi ani!

Domnule Prim-ministru, Domnule ministru al culturii, Domnule Președinte Constantinescu, Domnule Președinte al Academiei Române, Onorați parlamentari, Excelențe,
Doamnelor și domnilor,Ziua Culturii Naționale și aniversarea a 170 de ani de la nașterea lui Mihai Eminescu îmi oferă, la începutul unui nou mandat de Președinte al României, fericitul prilej de a mă adresa creatorilor, personalităților și responsabililor din domeniul culturii și patrimoniului cultural din România.
Mă bucur să-i pot felicita pe toți cei care au îmbogățit în anul care a trecut zestrea spiritualității românești.
2019 a fost, printre altele, anul Sezonului cultural România–Franța, al proiectului Europalia, al Festivalului Internațional „George Enescu”.
Îi aplaud pe cei care au dat strălucire, în fața publicului din țară și de peste hotare, expresiilor diversității culturii românești.
Doamnelor și domnilor,
În acest cadru deosebit, doresc să exprim respectul întregii noastre națiuni față de contribuția culturii la modernizarea și europenizarea României. Cultura a jucat un rol fundamental în cel mai important proces istoric al societății românești din ultimele două secole.
Este suficient să ridicăm privirea spre cupola acestei săli pentru a constata cât de importantă era misiunea culturii în tânăra Românie independentă: sprijinită pe opera cărturarilor iluminiști, îmbogățită de elitele pașoptiste, creația artistică se întâlnește cu educația și cunoașterea științifică, pentru a da impuls meseriilor și marilor sectoare ale economiei.
Nu întâmplător aici, la Ateneul Român, s-a legiferat Marea Unire a tuturor românilor, moment de la care am aniversat de curând un secol. Acum o sută de ani, în acest templu al artelor, se consfințea, din punct de vedere juridic, o stare de fapt care, înainte de a fi una politică, socială și de drept internațional, se conturase ca o pregnantă realitate culturală.
Anticipată de elitele culturale românești și făcută posibilă prin asimilarea socială a valorilor occidentului european, Unirea, marele proiect de țară înfăptuit acum un secol, a generat o amplă descătușare a energiilor creatoare ale națiunii. Ea a încurajat și în același timp a fost favorizată de înscrierea creatorilor români în marile curente europene și mondiale ale artelor, unde cultura românească s-a distins prin excepționalele contribuții. Educația şi școala românească au acompaniat şi au potențat acest proces.
Demnă de această moștenire, România de astăzi este datoare să o gestioneze cu responsabilitate și să o îmbogățească!
Doamnelor și domnilor,
Pe parcursul primului meu mandat de Președinte al României, am acționat pentru prezervarea memoriei naționale, pentru respectarea și valorificarea tuturor identităților culturale, inclusiv cele ale cetățenilor aparținând minorităților etnice. Drepturile creatorilor și accesul neîngrădit la cultură s-au aflat în mod constant în centrul preocupărilor mele.
Aceștia rămân piloni importanți ai acțiunii mele și în noul mandat și se vor afla în continuare în spectrul intereselor noastre de securitate națională. Prezervarea și valorificarea patrimoniului cultural va reprezenta, din perspectivă internă, unul dintre obiectivele naționale de securitate.
Această plasare a drepturilor culturale fundamentale între cele mai importante interese și obiective ale națiunii va trebui consolidată de o strategie pe termen mediu și lung a domeniului culturii și patrimoniului național. Voi sprijini o astfel de abordare bazată pe soluții durabile prin toate prerogativele mele constituționale.
Doamnelor și domnilor,
M-am angajat în campania prezidențială la un amplu proiect de reconstrucție, care să facă din România o societate a normalității, o țară în care statul să lucreze pentru cetățeni, iar drepturile acestora, inclusiv cele culturale, să fie, în exercițiul lor de zi de zi, garantate.
Patrimoniul național, creativitatea și diversitatea expresiilor culturale se află printre resursele strategice ale României normale. Ele pot fi însă fructificate mult mai bine decât până acum.
România trebuie să-și depășească paradoxurile culturale care, din nefericire, au caracterizat-o în ultimele decenii: pe de o parte, artiști care se afirmă și se bucură de succes în fața publicului de pe toate meridianele globului, poeți și prozatori elogiați la târgurile internaționale, iar pe de altă parte, un consum cultural dezechilibrat și o bază materială insuficientă și neperformantă.
Cultura românească merită o infrastructură funcțională, un cadru administrativ stabil și crearea condițiilor pentru o resursă umană echilibrat distribuită teritorial. Mă aștept ca responsabilii și specialiștii domeniului cultural să stabilească cât de curând prioritățile și obiectivele concrete ale modernizării infrastructurii culturale naționale și să dea un conținut realist finanțării multianuale a acestora, inclusiv prin utilizarea fondurilor europene.
Doamnelor și domnilor,
Cultura și patrimoniul românesc dau substanță unității în diversitate a Europei și contribuie la viabilitatea proiectului european.
Departe de a fi contrapusă identității noastre naționale ori a celei specifice a minorităților etnice, apartenența noastră la Uniunea Europeană a condus la un dialog cultural benefic și activ, la deschiderea creației românești către noi segmente de public, la punerea în valoare a patrimoniului cultural al comunităților.
Din această perspectivă, voi urmări în cadrul Consiliului European să transpunem în fapte angajamentul din Agenda strategică a Uniunii Europene pentru perioada 2019–2024, care stipulează că „vom investi în cultura și în patrimoniul nostru cultural, care stau la baza identității noastre europene".
Doamnelor și domnilor,
În urmă cu 170 de ani se năștea, la Ipotești, geniul poeziei universale, Mihai Eminescu. Ziua nașterii sale, pe care marele nostru poet a dăruit-o, ca un arc peste timp, culturii naționale, ne este un motiv de coeziune, un prețios prilej de consens și solidaritate.
Sub lumina Luceafărului, să facem ca acest moment să ne inspire, iar anul care tocmai a început să fie unul fast pentru cultura românească și pentru slujitorii ei!
Vă mulțumesc! La mulți ani!

Vă mulțumesc mult, domnule Decan al Corpului Diplomatic, pentru cuvintele dumneavoastră frumoase!
Domnule ministru, Excelențe, Doamnelor și domnilor,
Îmi face plăcere să găzduiesc tradiționala noastră întâlnire la scurtă vreme după preluarea noului meu mandat, într-o perioadă care se anunță esențială pentru viitorul nostru, cu multe provocări importante, dar și cu oportunități.
Vă mulțumesc pentru colaborarea de până acum și am toată încrederea în consolidarea relațiilor noastre în următorii cinci ani.
2019 a fost un an important și încărcat de simbolism pentru România.
Pe lângă cele două momente istorice evocate de Excelența Sa Nunțiul Apostolic, Summitul de la Sibiu și vizita Sanctității Sale Papa Francisc în România, aș aminti recenta aniversare a 30 de ani de la Revoluția prin care poporul român și-a redobândit libertatea, dar și referendumul pentru justiție, pe care l-am convocat și care a fost câștigat de societatea românească, pe deplin matură în apărarea valorilor statului de drept, precum și alegerile europarlamentare și prezidențiale.
Acestora, sigur, li se adaugă prima Președinție a Consiliului Uniunii Europene, exercitată cu succes și cu rezultate importante, care a adus României un capital de imagine consolidat, inclusiv prin Declarația de la Sibiu, care a pus bazele Agendei Strategice a Uniunii pentru următorii 5 ani.
De asemenea, anul 2019 a adus României un Guvern care rezonează cu Președintele în toate dimensiunile guvernării, inclusiv în ceea ce privește politica externă. Vă asigur, cu toată responsabilitatea, că voi urmări și în continuare ca România să rămână, pe plan extern, un vector de stabilitate și un promotor ferm al democrației.
Politica noastră externă se va situa, ca și până acum, sub semnul continuității și predictibilității, însă se vor schimba, în mod firesc, unele accente și nuanțe, menite să confere mai multă coerență și consistență.
Apartenența noastră la Uniunea Europeană și NATO, împreună cu parteneriatul nostru strategic cu Statele Unite ale Americii, rămân pilonii de bază ai politicii noastre externe sau, cum le-am numit anul trecut, „triada conceptuală strategică a politicii externe a României”.
Acești piloni se completează cu atașamentul profund al țării noastre față de multilateralism și dreptul internațional.

În ceea ce privește Uniunea Europeană, ne dorim să capitalizăm experiența acumulată pe durata Președinției noastre de anul trecut. Am demonstrat că suntem un membru matur și responsabil al Uniunii, capabil de implicare și asumare a unor obiective complexe în consolidarea proiectului european.
Ca susținător constant al ideii unei Europe mai puternice, vom contribui la consolidarea proiectului european pe baza unui parteneriat onest și deschis cu toate statele membre și cu instituțiile europene.
Vom acționa pentru a avea o Uniune mai puternică, mai unită, mai competitivă și mai incluzivă, mai sigură și pe înțelesul tuturor cetățenilor săi. Acestea au fost, de altfel, și mesajele principale ale Declarației de la Sibiu.
De aceea, ne propunem să ne implicăm activ în Conferința privind Viitorul Europei.
Avem nevoie de o abordare comună pe toate temele majore la nivel european, cum ar fi combaterea schimbărilor climatice, agenda digitală, creșterea economică sau aprofundarea pieței interne, migrația și azilul, agrearea unui buget ambițios al Uniunii, politica de extindere, promovarea valorilor europene și consolidarea acțiunii externe a Uniunii Europene.
Stimularea unei convergențe sporite la nivelul întregii Uniuni rămâne un obiectiv prioritar, ca bază pentru avansarea echilibrată a tuturor politicilor europene. O Uniune puternică, capabilă să reducă discrepanțele existente în cadrul ei și totodată să răspundă noilor provocări, nu poate fi construită decât pe un buget adecvat, pe măsura ambițiilor sale.
România va sprijini în continuare politica de extindere a Uniunii, îndeosebi pentru deschiderea cât mai curând posibil a negocierilor de aderare cu cele două state candidate - Macedonia de Nord și Albania. Discuția despre eficientizarea metodologiei de extindere nu trebuie în niciun caz să blocheze sau să întârzie acest proces.
Totodată, vom continua să acționăm pentru aderarea la Spațiul Schengen, care va contribui semnificativ la consolidarea securității pentru întregul spațiu de liberă circulație din Uniune și, de asemenea, pentru aderarea la Zona Euro, atunci când toate condițiile vor fi îndeplinite.
Peste puțin timp va avea loc retragerea Regatului Unit din Uniunea Europeană. Este un moment pe care noi nu l-am dorit, dar vom acționa pentru ca prietenia și alianța care ne-au legat până acum să rămână puternice între Regatul Unit și Uniunea Europeană.
În egală măsură, urmărim modernizarea parteneriatului nostru strategic dintre România și Regatul Unit, la care lucrăm în prezent.
Doamnelor și domnilor,
În actualul context internațional confruntat cu riscuri, provocări și amenințări mai vechi și mai noi, nevoia unei Alianțe Nord Atlantice puternice, unite și eficiente este mai mare decât oricând. NATO este o alianță militară de succes și vom continua să lucrăm foarte strâns, împreună cu ceilalți Aliați, pentru ca ea să fie și mai puternică.
Acesta este și mesajul principal al Summitului aniversar de la Londra din decembrie 2019 și pe această direcție România se va concentra cu eforturi reînnoite, ca aliat important situat pe Flancul Estic al NATO.
Suntem hotărâți să ne respectăm în continuare angajamentele asumate vizând alocarea procentului de 2% din PIB pentru apărare și vom continua să acționăm pentru consolidarea posturii de descurajare și apărare a Alianței, mai ales pe Flancul său Estic.
În același timp, fără a fi afectat efortul aliat la Marea Neagră, România va susține o implicare sporită a NATO în Orientul Mijlociu și în combaterea terorismului.
Parteneriatul strategic cu Statele Unite ale Americii rămâne o constantă a politicii noastre și în contextul mai larg al interesului nostru consecvent pentru consolidarea relațiilor transatlantice. Vom continua să aprofundăm relația bilaterală, pornind de la prioritățile strategice stabilite prin Declarația comună pe care am adoptat-o cu ocazia întrevederii cu Președintele Trump din august 2019.
Dincolo de excelenta colaborare în domeniul apărării, vom urmări extinderea cooperării bilaterale printr-o definire mai cuprinzătoare a securității. Mă refer aici la domenii precum securitatea cibernetică și a telecomunicațiilor sau securitatea energetică. Promovarea schimburilor comerciale și creșterea investițiilor, consolidarea relațiilor în domeniul educației și al cercetării, realizarea de progrese în privința ridicării vizelor pentru cetățenii români constituie la rândul lor obiective importante pentru perioada următoare.
Un demers regional în care contăm în continuare pe sprijinul Statelor Unite este Inițiativa celor Trei Mări, în perioada următoare prioritatea fiind implementarea proiectelor concrete de interconectare, pe linia deciziilor adoptate la Summitul de la București, din septembrie 2018.
De asemenea, vom continua să sprijinim Formatul București 9, de care și Statele Unite sunt interesate. Acest format continuă să fie foarte util pentru coordonarea aliaților de pe Flancul Estic.
Vom acorda o deosebită atenție dezvoltării în continuare a parteneriatelor și relațiilor strategice sau speciale cu Germania, Franța, Polonia, Italia, Spania, Regatul Unit, Turcia sau Israel, alături de cele cu toți vecinii noștri direcți.
În ceea ce privește Republica Moldova, reiterez poziția României: parcursul european este singura și cea mai sigură cale către reformarea profundă a instituțiilor, de natură să aducă beneficii palpabile cetățenilor săi.
Din păcate, așa cum am mai spus, nu suntem deloc convinși că actualul guvern de la Chișinău își propune acest obiectiv. De aceea, vom continua doar proiectele de sprijin care sunt dedicate direct cetățenilor, proiectele cu impact la nivel local și proiectele de interconectare strategică.
Vom relua cooperarea deplină doar atunci când vom vedea la nivel guvernamental acțiune concretă îndreptată spre continuarea parcursului european, a procesului de reformă, cu precădere în domenii precum justiția, administrația și combaterea corupției, de natură să asigure un parcurs democratic și predictibilitate în plan intern și extern.
Direcțiile mari de acțiune, trasate în anii trecuți, rămân valabile și când vorbim despre Balcanii de Vest sau celelalte state ale Parteneriatului Estic.
În plan mai larg, prioritățile noastre de politică externă vizează consolidarea relațiilor, inclusiv a celor economice, cu alte state și zone de interes din lume, între care se înscriu Japonia, Coreea de Sud, China, India, precum și state din Asia, Africa, America Latină și Caraibi.
Ne propunem ca în 2020 să consolidăm durabil deschiderile din ultimii doi ani, unele fără precedent.
Ne dorim un parteneriat strategic relevant cu Japonia, care să consolideze rezultatele vizitei istorice a Premierului Shinzō Abe de la București, din 2018, și sperăm ca acest obiectiv să se materializeze în anul viitor, la aniversarea centenarului relațiilor politico-diplomatice.
În ceea ce privește situația recentă de criză din Orientul Mijlociu, am exprimat deja, după cum cunoașteți, poziția României, deci nu o s-o reiau în detaliu. Dar vreau să subliniez că efectele negative ale acestei crize nu se proiectează doar la nivel regional. Ele pot avea impact și asupra securității europene și globale.
De aceea, eforturile de dialog, negociere, precum și cele de stabilizare și reconstrucție din acest spațiu trebuie să continue și fac apel la toți partenerii noștri să acționeze pentru acest deziderat.
România susține demersurile Uniunii Europene, care trebuie să se implice mai mult, ale partenerilor săi strategici și ale comunității internaționale de detensionare a situației, de dialog și căutare a unor soluții durabile.
Este nevoie de soluții capabile să aducă pace în zonă și siguranță pentru cetățeni, fie ei din Orientul Mijlociu, din Europa, din SUA sau din alte spații, atât pentru situația din Irak, respectiv în dosarul iranian, cât și din Libia. Sunt necesare progrese în dosarul sirian, în Yemen, dar și în Procesul de Pace în Orientul Mijlociu, cu privire la care poziția României rămâne neschimbată.
De asemenea, combaterea terorismului nu s-a încheiat. Este necesară continuarea eforturilor noastre reunite, solidare, iar NATO, după cum spuneam, poate juca un rol sporit.
Înainte de a încheia, aș vrea să revin la susținerea României pentru multilateralism, în cadrul ONU, OSCE, al Consiliului Europei și al altor organizații internaționale. România va susține activ respectarea dreptului internațional și dialogul consolidat pentru a asigura stabilitatea și securitatea internaționale.
În același timp, reiterez obiectivul României de a deveni membru OCDE cât mai curând posibil și vă mulțumesc pentru susținere.
Doamnelor și domnilor,
Sper ca anul 2020 să fie unul al noilor începuturi, al transformării pozitive și al eforturilor răsplătite, pentru fiecare dintre țările și organizațiile dumneavoastră!
Vă mulțumesc și vă doresc tuturor „La Mulți Ani”!

Bună ziua, Iași! Văd că părerile sunt împărțite!
Domnule Prim-ministru, Înaltpreasfinția Voastră, Preasfinția Voastră, Domnule Primar al Municipiului Iași, Domnule Președinte al Consiliului Județean Iași, Onorați miniștri și parlamentari, Excelențe, Doamnelor și domnilor, Dragi români,
Îmi face o deosebită plăcere să fim împreună în această zi importantă pentru națiunea noastră, când sărbătorim împlinirea a 161 de ani de la Unirea Moldovei cu Țara Românească.  Mi-am dorit ca prima mea întâlnire cu românii din acest al doilea mandat să aibă loc aici, la Iași, unul dintre centrele simbolice ale modernității, spiritualității și românității noastre.
Vă mărturisesc că sunt emoționat de fiecare dată când revin în frumoasa noastră Capitală Istorică și vă mulțumesc pentru primire! Acum mai bine de un secol și jumătate, la Iași și la București, printr-un act de mare abilitate politică înfăptuit de înaintașii noștri, au fost puse bazele statului român modern.
Pentru noi, românii, nimic nu s-a câștigat ușor și simplu în trecutul nostru. Așa a fost și la 1859, când situația politică a Principatelor Române era extrem de complicată. Tensiunile, disensiunile politice și sociale, obstacolele interne și externe nu lipseau nici atunci, însă, în ciuda tuturor provocărilor, solidaritatea și dorința românilor de a se uni au reprezentat o forță incredibilă.
Nevoia românilor de a fi împreună, transformată, mai apoi, într-un ideal național, a făcut posibilă Prima Unire, piatra de temelie a României moderne și europene de astăzi.
„Unirea este actul energic al întregii națiuni române. Unirea, Națiunea a făcut-o!”, spunea distinsul liberal Mihail Kogălniceanu. Onorăm astăzi nu doar priceperea și abilitatea unor elite, viziunea și hotărârea lor, ci, mai ales, substratul modernizator al demersului unionist. Unirea Principatelor Române a însemnat demararea unor reforme sistemice sub aspect juridic, administrativ, economic și social și a constituit, de altfel, fundamentul pentru Marea Unire din 1918.
Unirea Principatelor Moldovei și Țării Românești, opera extraordinară a generației pașoptiste și a domnitorului Alexandru Ioan Cuza, Domnul Unirii, nu trebuie privită doar ca un eveniment istoric, ci ca un ansamblu de lecții prețioase și extrem de actuale pe care elitele vremii ni l-au lăsat moștenire.
Dragi români,
La fel cum înaintașii noștri au acționat la 1859, politicienii de astăzi trebuie să-și asume rolul de reformatori. Politica are nevoie de oameni curajoși, de toți cei care consideră că a guverna sau a administra o urbe este o misiune onorantă. Avem nevoie de politicieni vizionari, pasionați, integri și pregătiți, care să își pună toată priceperea și profesionalismul în slujba intereselor cetățenilor. Avem nevoie de politicieni care să își iubească țara cu adevărat și să facă din ea o Românie normală.
Românii au arătat fără echivoc că își doresc o țară modernă, prosperă, europeană, o țară în care fiecare cetățean să se simtă respectat, auzit, să trăiască decent, să se poată dezvolta și în care instituțiile statului să rezolve problemele eficient și rapid.
Românii așteaptă instituții publice performante, cu funcționari integri, profesioniști, onești și deschiși, infrastructură de transport modernă, spitale sigure și bine dotate, școli în care să-și ducă în siguranță copiii și unde aceștia să primească o educație la cele mai înalte standarde.
Am încredere că actualul Guvern înțelege pe deplin nevoile pe care românii le au și că va lua în continuare măsuri concrete pentru a îndrepta toate lucrurile strâmbe. Primele luni au arătat clar că năzuințele oamenilor au fost auzite. Din Parlament, însă, PSD vrea să blocheze toate reformele, și de aceea avem nevoie de alegeri anticipate. Acesta nu este un moft, ci o dorință stringentă a societății pentru ca România să se schimbe în bine.
Românii vor vota din nou în acest an. Sunt convins că prin alegerile lor vor demonstra, încă o dată și încă o dată, că nu mai acceptă persoane superficiale și slab pregătite în funcții publice. Cei care urmăresc alte scopuri, cei care nu se vor mobiliza pentru susținerea unor reforme oneste, în beneficiul oamenilor, cei care vor încerca să submineze lupta împotriva corupției vor fi excluși automat de la treburile publice de către cetățeni, prin vot.
Îndemn toți românii să nu mai accepte niciun fel de atitudine ostilă modernizării țării noastre și să rămână la fel de angajați în sancționarea derapajelor funcționarilor și reprezentanților statului. Atașamentul românilor față de spiritul, valorile și principiile europene este indiscutabil și a fost demonstrat în nenumărate rânduri, mai ales în ultimii ani.
La rândul său, clasa politică trebuie să demonstreze că îmbrățișează aceleași idealuri și principii. Ceea ce am învățat din realizarea Unirii Principatelor și din modul în care cetățenii au votat anul trecut este că atunci când românii își propun un ideal și luptă cu hotărâre pentru realizarea lui, nimeni și nimic nu le poate sta în cale. Fac aici, la Iași, din locul în care s-a înfăptuit unirea, un apel către toți politicienii, indiferent de culoarea politică: nu ignorați forța și puterea glasului cetățenilor, nu ignorați voința lor!
Având în vedere alegerile românilor de acum 161 de ani, îmi vin în minte cuvintele lui Victor Place, consul francez la Iași și martor al înfăptuirii Micii Uniri, care descria semnificația alegerii domnitorului Cuza astfel: „triumful complet al ideilor unioniste și liberale împotriva vechiului sistem de corupție, care și-a trăit traiul”, cuvinte pe care le găsesc extrem de actuale.
Votul are puterea de a închide drumul oamenilor necinstiți și de a impulsiona meritocrația, onestitatea, buna-credință și profesionalismul. Așadar, dragi români și politicieni de bună-credință, vă îndemn să continuăm pe drumul pe care am pornit acum cinci ani împreună: consolidarea statului de drept și a parcursului democratic și european al României.
Doamnelor și domnilor,
Pentru că ne aflăm la Iași, în inima Moldovei, transmit un semnal ferm către guvernanți: românii și România au nevoie de Autostrada Unirii, proiect consfințit prin lege, care obligă statul să realizeze un drum de mare viteză peste Carpați. Provinciile istorice, Moldova și Transilvania, trebuie să fie unite! Fără această autostradă, Moldova nu va putea recupera decalajul economic.
Închei prin a vă invita să fim împreună, la fel ca în Hora Unirii, în clipele de sărbătoare, să ne stăm aproape unii altora în momentele grele, să ne unim pentru modernizarea României, să ne concentrăm pe lucrurile bune care ne unesc și să găsim împreună soluții pentru a înlătura acele situații care ne dezbină. Vă doresc să aveți multă încredere și mult curaj!
La mulți ani tuturor, oriunde v-ați afla!

Stimați Supraviețuitori ai Holocaustului, Domnule Președinte al Federației Comunităților Evreiești din România, Domnule Director General al Institutului Național pentru Studierea Holocaustului din România „Elie Wiesel”, Domnule Director al Muzeului Memorial al Holocaustului din Transilvania de Nord, Excelențe, Doamnelor și domnilor,
O zi de amintire a victimelor, în care gândurile noastre pioase se îndreaptă către destinul lor tragic. Aceasta este semnificația zilei și a evenimentului de astăzi. La 27 ianuarie 1945, complexul de lagăre de la Auschwitz-Birkenau, expresia răului absolut, era eliberat, izbăvind astfel din infern puținii supraviețuitori rămași. Această dată a rămas întipărită pentru totdeauna în conștiința umanității ca Ziua Internațională de Comemorare a Victimelor Holocaustului.
La 75 de ani de la eliberarea Auschwitz-ului, lumea întreagă condamnă această tragedie fără egal, onorând memoria celor care au devenit victimele Holocaustului.
Acest proiect genocidal uriaș nu a fost doar despre evrei și romi, ci despre noi toți. Așa cum bine l-a descris Yehuda Bauer, el a fost „o răzvrătire totală” împotriva civilizației occidentale și a conceptului de ființă umană.
Într-o astfel de zi de mare însemnătate, am ales să decorez, în numele statului român, entități care au avut un rol determinant în ceea ce privește prezervarea memoriei Holocaustului, precum și supraviețuitori ai celui mai cumplit episod din istoria umanității.
Doar prin cultivarea memoriei păstrăm vie drama evreilor și romilor și ne asumăm o istorie trasată cu linii îngroșate, un trecut dureros pe care nu îl ignorăm și nici nu îl ocultăm, ci îl conștientizăm cu toată responsabilitatea.
Mă înclin în fața suferințelor îndurate și, prin decorarea dumneavoastră, onorez memoria tuturor victimelor Holocaustului, asigurându-vă, în același timp, că voi milita, cu aceeași hotărâre ca și până acum, pentru prezervarea memoriei Holocaustului și combaterea antisemitismului.
Doamnelor și domnilor,
România a înțeles dimensiunea ororilor, și-a asumat această pagină întunecată și a făcut demersuri concrete în ceea ce privește recuperarea memoriei Holocaustului, consolidarea educației și cercetării despre Holocaust, combaterea extremismului, antisemitismului și intoleranței, întărirea legislației în domeniu. Un rol determinant în procesul de realizare a acestor progrese definitorii pentru statul român l-au avut entitățile decorate astăzi.
În cei aproape 15 ani de activitate, Institutul Național pentru Studierea Holocaustului din România „Elie Wiesel”, instituția de referință în ceea ce privește educația și cercetarea despre Holocaust, a promovat cunoașterea acestui genocid, a apărat memoria victimelor și a contribuit la descurajarea incidentelor antisemite și rasiste.
Federația Comunităților Evreiești din România s-a dedicat, în totalitate, promovării și apărării intereselor, culturii și tradițiilor comunității evreiești din România, încurajând respectul față de diversitate și dialogul interreligios. Muzeul Memorial al Holocaustului din Transilvania de Nord reprezintă un veritabil spațiu de comemorare și aducere-aminte. Datorită eforturilor neprețuite ale acestei organizații, drama evreilor români de sub ocupația horthistă este, astăzi, mai bine-cunoscută publicului larg.
Vreau să vă mulțumesc tuturor pentru activitatea susținută pe care ați avut-o, în toți acești ani, și vă îndemn să apărați, în continuare, memoria Holocaustului, contribuind, totodată, la combaterea antisemitismului din societatea noastră.
Doamnelor şi domnilor,
Suferințele cumplite îndurate de comunitatea romilor din țara noastră în lagărele din Transnistria sunt încă insuficient cunoscute şi evocate. Este timpul să aducem în atenția publică Holocaustul romilor şi să-i onorăm pe cei care au supraviețuit şi care reprezintă, fiecare, o voce a umanității ridicată împotriva rasismului şi xenofobiei.
Decorarea dumneavoastră, domnule Constantin Brăilă, doamnă Crăciun Florica, domnule Crăciun Traian, îmi doresc să reprezinte un puternic gest al condamnării de către statul român a tragediei pe care ați trăit-o dumneavoastră şi comunitatea romilor din România în timpul celui de-al Doilea Război Mondial.
În 1942, aproximativ 25.000 de romi au fost deportați în Transnistria, între aceștia un număr mare de femei şi copii. 11.000 dintre cei deportați au murit, cei mai mulți de foame, frig şi din cauza asistenței medicale precare. Ne plecăm frunțile cu tristețe în amintirea victimelor şi cu respect față de supraviețuitori.
Onorată audiență,
Progresele înregistrate de România în ultimii ani sunt remarcabile.
Am îndeplinit, cu succes, Președinția Alianței Internaționale pentru Memoria Holocaustului, legislația în ceea ce privește combaterea antisemitismului a fost îmbunătățită, a fost înființat Muzeul Național de Istorie a Evreilor și al Holocaustului din România, iar educația despre Holocaust reprezintă o prioritate la nivel național.
Nu trebuie să ne oprim însă aici, pentru că pericolul revenirii atitudinilor xenofobe și antisemite este mereu prezent. Cimitire evreiești sunt vandalizate, actori publici afirmă supremația unor rase, monstruozitățile Holocaustului sunt public relativizate, unor criminali odioși din istoria noastră li se ridică osanale, concetățeni de etnie romă sunt nu de puține ori umiliți ori discriminați.
Aceste evoluții reprezintă un atac frontal la adresa statului de drept și a principiilor democratice, tocmai de aceea contraofensiva trebuie să fie fermă și în acord cu valorile europene. Avem, așadar, nevoie de și mai multă educație, pentru că este singurul angajament ferm că vom apăra în viitor, cu toată forța, democrația, drepturile și libertățile individuale.
Doamnelor și domnilor,
La 75 de ani distanță de la descoperirea ororilor tulburătoare odată cu eliberarea Auschwitz-ului, Europa nu este încă vindecată de flagelul antisemitismului și de morbul extremismului.
Ce sunt oare obsesiile unor lideri politici care afirmă că Europa este asediată de imigranți, că zidurile sunt o soluție pentru a ne apăra continentul, că romii ar trebui izolați în ghetouri, că evreii ar face mai bine să se mute cu toții în Israel – dacă nu încercări periculoase de găsi justificări pentru propriile eșecuri?
A construi un „celălalt” și a-l defini drept răul absolut nu e greu. Lecția Holocaustului nu e atât de departe. În același mod, antisemitismul, rasismul și ura au fost transformate în secolul trecut în politică de stat. Atunci a început, în fapt, distrugerea umanității, întrucât, cum bine spunea Elie Wiesel, „când un popor este trimis la moartea sa, toate celelalte sunt amenințate. Întreaga omenire este amenințată”.
Construcția societății de astăzi pe fundamente sănătoase nu se poate face decât cu atenția îndreptată constant către trecut, ca într-o oglindă retrovizoare. Răul trebuie tăiat din rădăcină, iar semințele otrăvitoare ale urii și intoleranței, care pot răsări oricând, trebuie nimicite prin promovarea toleranței, a respectului față de celălalt și față de diversitate.
În final, vă rog să păstrăm împreună un moment de reculegere pentru toți cei care au pierit în timpul Holocaustului. Fie ca amintirea victimelor să rămână veșnică în inimile noastre!

Domnule Prim-ministru, Doamnelor și domnilor miniștri, Stimați parlamentari, Onorat prezidiu, Doamnelor și domnilor,
Proiectul „România Educată” avansează și intră, de astăzi, într-o nouă etapă. Educația este, știți bine, unul dintre pilonii pe care îi consider fundamentali pentru dezvoltarea țării noastre pe termen lung și, de aceea, mă bucur să lansăm aici, la Palatul Cotroceni, cele patru documente de politică publică elaborate de către experții Organizației pentru Cooperare şi Dezvoltare Economică, cu sprijinul financiar al Comisiei Europene.
În demersul nostru de a face performant sistemul de educație, avem șansa de a ne folosi de cunoașterea existentă deja în domeniul educațional. Aceste documente pe care le punem acum în discuție publică sunt valoroase tocmai pentru că sunt bazate pe realitățile românești, dar și pe identificarea de exemple de bună practică din mediul internațional.
Cele patru domenii acoperite în aceste documente, respectiv cariera didactică, managementul școlar, echitatea și educația timpurie, sunt cruciale pentru transformarea în bine a învățământului din România. Rezultatele PISA, publicate în urmă cu mai puțin de două luni, reprezintă unul dintre argumentele de netăgăduit pentru urgența soluțiilor rapide și temeinice. Lipsa unei educații de calitate, care să fie accesibilă pentru toți copiii din țara noastră, devine o amenințare pentru dezvoltarea României pe termen lung.
Pentru a le asigura cetățenilor noștri nivelul de trai pe care și-l doresc, drumul pe care trebuie să ne angajăm în următoarele decenii este cel al unei economii bazate pe cunoaștere.
În aceste condiții, nu putem, în epoca inteligenței artificiale, să avem o problemă endemică de analfabetism funcțional în rândul populației noastre. Și nici nu putem, în contextul unei îmbătrâniri și așa pronunțate a populației, să lăsăm sute de mii de tineri nepregătiți pentru rigorile unei economii globalizate și aflate în schimbare continuă, dar și ale unei societăți care, dacă nu se va dezvolta sustenabil, va înceta pur și simplu să mai existe în forma actuală.
Documentele lansate astăzi sunt foarte importante, fiindcă le oferă decidenților din educație o serie de repere utile în vederea ameliorării calității procesului educațional. Avem nevoie de noi abordări în selecția și formarea cadrelor didactice, dar și în transformarea managementului școlar din muncă de administrație în leadership și inițiativă. În egală măsură, este esențială o reducere a inechității încă din primii ani petrecuți de copii în grădinițele și școlile din România.
În același timp, trebuie să acceptăm că nu avem la dispoziție resurse financiare nelimitate. Nu putem rezolva toate problemele din educație peste noapte, indiferent cât de mult ne-am dori acest lucru.
Eforturile noastre de a îmbunătăți calitatea educației vor trebui să fie orientate cu precădere spre sectoarele care au fost neglijate în trecut sau care au potențialul de a genera beneficii indirecte și în alte zone din educație.

Un prim exemplu este educația profesională, ajunsă în urmă cu doar un deceniu în pragul desființării complete. În prezent, ca urmare a modernizării economiei românești și a importanței crescute a muncii calificate, învățământul profesional, și mai ales cel dual, reprezintă o importantă șansă pentru mii de tineri români.
Eforturile de a dezvolta un management școlar de calitate și de a forma cadre didactice cât mai bine pregătite trebuie să țină cont și de nevoile specifice acestei forme de educație, adesea tratată ca o rudă săracă a filierei teoretice.
O altă hibă a învățământului românesc este lipsa sectorului educațional dedicat meseriilor cu nivel înalt de calificare. Educația profesională este încă la noi asociată cu terminarea studiilor după 11 clase.
Mai mult, deși există posibilitatea legală pentru a avea programe în regim dual pentru nivelurile 4 și 5 de calificare, ea nu a fost niciodată transformată în realitate, în ciuda nevoii evidente din economie. Diversitatea economiei moderne necesită din ce în ce mai mult extinderea acestei alternative educaționale, pentru a permite formarea de specialiști și tehnicieni înalt calificați. Învățământul profesional de nivel terțiar în regim dual este absolut necesar și nu poate fi suplinit de educația teoretică din programele universitare actuale.
Trebuie, de asemenea, să admitem că unele forme de educație sunt cvasi-inexistente sau sunt puternic subreprezentate în România și să schimbăm această situație. Spre exemplu, educația ante-preșcolară este inexistentă sau grav subdimensionată în foarte multe localități din România.
În aproape întreaga Uniune Europeană sunt create condiții pentru ca părinții să poată reveni la parcursul lor profesional, pe când în România reîntoarcerea la muncă presupune adesea dificultăți suplimentare în a găsi un loc într-o creșă. De aici derivă o serie de alte probleme sociale care au impact major în viața familiilor din țara noastră.
Tot în categoria chestiunilor pe care nu le mai putem amâna este introducerea unei specializări distincte privind pregătirea cadrelor didactice, în condițiile în care România se află printre puținele țări cărora le lipsește o astfel de ramură în sistemul de educație.
Câteva ore de metodică și pedagogie și un nivel redus de practică oferit studenților nu pot substitui o educație direcționată strict către formarea profesorilor. Profesia didactică nu este și nu trebuie să fie o alternativă secundară pentru absolvenții de facultate, ci o alegere principală.

Evident, lista provocărilor cu care ne confruntăm în zona educației este mai lungă, mult mai lungă de atât, dar sunt convins că dialogul pe care îl inițiez astăzi va contribui la o reformă comprehensivă a educației. La urma urmei, orice obiective am avea pentru sistemul de educație, este clar că ele nu pot fi atinse fără cadre didactice bine pregătite, fără manageri capabili de a genera schimbare la nivelul școlii, fără găsirea de opțiuni de educare și îngrijire a copiilor mai mici de 3 ani și, în general, fără un efort concertat de reducere a inechităților din școala românească.
Stimați invitați,
Rezultatele studiilor prezentate astăzi ne pot ajuta cu siguranță să identificăm mai bine direcția de schimbare în bine. Prezența Premierului și a membrilor Guvernului, dar și a reprezentanților instituțiilor naționale și internaționale relevante este un semnal foarte bun pentru deschiderea la colaborare și dialog, pentru că doar astfel se pot stabili prioritățile și se pot iniția demersurile pentru găsirea finanțărilor necesare și aplicarea acestora.
Pentru a rezolva mai repede și mai bine problemele specifice educației din România, este foarte util să discutăm despre soluțiile pe care le-au identificat deja alte țări și să ne familiarizăm cu ultimele inovații din învățământul european și al altor state membre ale OCDE. Vom ajunge o „Românie Educată” printr-un plan pe termen lung, de la care să nu ne abatem prin schimbări permanente și haotice ale legislației, așa cum s-a întâmplat până acum.
Este esențial ca stabilirea și adoptarea priorităților pentru viitorul educației să nu rămână doar pe hârtie, iar acest lucru se poate asigura prin alinierea criteriilor de acordare a fondurilor din diferitele surse de finanțare cu rezultatele proiectului „România Educată”. Urmarea firească a acordului social trebuie să fie un angajament politic, care se măsoară și prin modul în care investim banii pentru ca fiecare copil din România să aibă acces la educație incluzivă de calitate.
Vă doresc mult succes și vă mulțumesc tuturor pentru implicarea dumneavoastră în a face din „România Educată” o realitate!

Domnule Președinte al Asociației Comunelor din România, Doamnelor și domnilor primari, Stimați invitați,
Recunosc că îmi face o deosebită plăcere să particip la dezbaterea „Satul românesc, parte integrantă a ruralului european”, căreia i-am acordat Înaltul Patronaj.
La ușă m-au așteptat domnul Președinte cu doamna Primar și am înțeles că vă doriți să ne vedem mai des. Acest lucru mi-l doresc și eu. Deci, haideți să considerăm întâlnirea de astăzi un început.
Mă bucur să am această întâlnire cu dumneavoastră într-un format care ne permite dialogul direct și vă încurajez să discutăm deschis despre problemele care vă preocupă, ne preocupă.
Felicit Asociația Comunelor din România pentru organizarea acestui eveniment și pentru cele peste două decenii de activitate!
Sunteți una dintre vocile reprezentative ale administrației românești, iar forța dumneavoastră este dată atât de faptul că administrați cu iscusință aproape jumătate din populația României, cât și de capacitatea de a acționa împreună, pentru binele comun.
În primul meu mandat de Președinte am mers mult prin țară și m-am întâlnit cu mulți primari. Știu, așadar, că există o serie întreagă de probleme care apasă greu pe umerii comunităților locale și, implicit, pe umerii primarilor, și, tocmai de aceea, mă voi referi punctual la câteva dintre ele.
Am susținut, în repetate rânduri, că dezvoltarea comunităților locale nu poate fi realizată în absența fondurilor, care nu doar că trebuie să fie suficiente pentru a acoperi nevoile de pe plan local, ci trebuie să aibă și o alocare predictibilă. Exemplul ultimilor ani ne-a arătat ce rezultate dezastruoase se pot genera prin politici care nu țin cont de aceste premise esențiale.
Bugete construite nerealist, ignorarea unor reguli elementare privind finanțele publice, subfinanțarea cronică a necesarului de investiții, fonduri alocate după bunul plac al puternicilor zilei, toate aceste practici au blocat pur și simplu dezvoltarea comunităților.
Acea perioadă, marcată de incompetență și diletantism, s-a încheiat, în sfârșit. Actualul Guvern nu doar că a crescut alocările pentru acest an, dar are, ca priorități, dezvoltarea rurală, sprijinirea comunităților locale prin programe finanțate atât de la bugetul de stat, cât și din fonduri europene, modernizarea și eficientizarea administrației publice locale.
Eu sunt sigur că procesul de reformare și modernizare va intra în linie dreaptă imediat ce vom avea o majoritate parlamentară care să reflecte voința cetățenilor și îmi doresc ca acest lucru să se întâmple cât mai repede.
În acest program de modernizare, satul românesc este o componentă esențială, iar una dintre priorități este ca marile programe naționale de investiții în mediul rural să fie reconfigurate, astfel încât să existe o transparentizare a acestora și o gestionare corectă a fondurilor publice.
Foarte mulți dintre dumneavoastră ați implementat, în comunele pe care le reprezentați, proiecte finanțate prin Programul Național de Dezvoltare Locală. Și au fost bani mulți, uneori, și proiecte reușite în multe cazuri. Banii investiți eficient înseamnă întotdeauna dezvoltare, însă nu trebuie să trecem cu vederea neajunsurile acestui program. Tocmai de aceea, spun răspicat: acest program trebuie regândit, nicidecum desființat. Nu cred că este nimeni în această sală care dorește să mai asistăm la acordarea banilor pe criterii politice sau la decontarea unor lucrări fictive sau prost realizate.
Risipa banilor publici trebuie stopată definitiv, iar acest lucru se poate realiza printr-o abordare coerentă și responsabilă.
De asemenea, un program absolut necesar și care va aduce beneficii certe comunităților locale este cel care vizează extinderea rețelei de gaze, anunțat deja de actualul Executiv. În 2018, de exemplu, s-au distribuit gaze naturale în doar 945 de localități din România, ceea ce înseamnă că doar aproximativ o treime din populație este conectată la rețeaua de gaze. Este un procent îngrijorător, care trebuie să ne determine să acționăm.
Mediul rural nu poate fi condamnat, la infinit, la sărăcie și subdezvoltare. Aproape jumătate din populația României nu este conectată la sistemul de canalizare și doar unul din trei români care locuiesc în mediul rural este deservit de sistemul public de alimentare cu apă.
Trebuie să intrăm în normalitatea secolului în care trăim, iar investițiile trebuie să se realizeze ținând cont de nevoile din teritoriu.
Nu trebuie să mai vedem parcuri excesiv pavoazate și costisitoare, amenajate în mijlocul câmpului sau la marginea satului, în condițiile în care localitățile respective nu sunt racordate la rețeaua de apă și nici la rețeaua de canalizare. Cu alte cuvinte, nu ne mai permitem să avem subdezvoltare și risipă.
Avem, totodată, nevoie de programe dedicate dezvoltării spiritului antreprenorial în mediul rural, de posibilități concrete de atragere a tinerilor în agricultură și de valorificarea întregului potențial al patrimoniului cultural de care dispune fiecare colectivitate locală.
Dacă tot vorbim despre bani, veți fi de acord cu mine că alocările de la bugetul de stat nu reprezintă singura sursă de finanțare a funcționării și dezvoltării autorităților locale.
Așadar, accesarea fondurilor europene trebuie să constituie o prioritate pentru fiecare administrație din România și mulți dintre dumneavoastră ați făcut lucruri admirabile cu acești bani. Așa cum știți, în această perioadă se discută, la nivel european, Cadrul Financiar Multianual, adică bugetul UE pe următorii ani, sursa acestor fonduri.
Am susținut, chiar în ultima întâlnire pe care am avut-o cu Președintele Consiliului European, că Politica de Coeziune și Politica Agricolă Comună trebuie să aibă o finanțare corespunzătoare și condiții de implementare flexibile, pentru că doar așa pot fi recuperate decalajele de dezvoltare dintre statele membre ale Uniunii Europene.
Doamnelor și domnilor,
Un alt subiect extrem de important la care vreau să fac referire este educația, un domeniu fundamental pentru viitorul României, care este, însă, marcat de numeroase disfuncționalități.
Investiția în educație înseamnă investiția în viitor, iar copiii din mediul rural trebuie să beneficieze de aceleași condiții ca și cei care învață în marile orașe.
Unul dintre obiectivele asumate prin proiectul „România Educată” este reducerea discrepanțelor dintre școlile din medii diverse, ceea ce presupune, evident, finanțarea adecvată a școlilor din mediul rural și politici de atragere a cadrelor didactice.
Depopularea satelor, abandonul școlar, accesul la educația timpurie, lipsa spațiilor de învățământ sigure reprezintă mari îngrijorări. Pentru a găsi soluțiile adecvate acestor probleme grave, unele chiar critice, este necesară o abordare integrată, pe termen lung, care să implice atât autoritățile centrale, cât și pe cele de la nivel local. Cu alte cuvinte, să nu mai „peticim”, ci să creăm programe concrete, gestionate riguros și, mai ales, predictibil, prin care școala românească de la sat să ajungă și ea în secolul XXI.
În fine, o altă problemă la care vreau să mă refer este nevoia de modernizare și eficientizare a administrației publice. Administrația publică locală trebuie să răspundă exigențelor actuale și să se afle, mereu, în slujba cetățeanului. Este absolut esențial ca transparența, integritatea, profesionalismul, corectitudinea și meritocrația să guverneze administrația publică centrală și locală, astfel încât calitatea vieții românilor să se îmbunătățească, iar serviciile oferite de instituțiile publice să fie la cel mai înalt nivel.
Satul românesc, dragii mei, are un potențial uriaș de dezvoltare! Nu o spunem doar noi, ci o spun și străinii care ne vizitează țara. Nu ne lipsesc nici ideile și nu ne lipsește nici forța.
Ce ne lipsește este un plan pe termen lung, o strategie clară și cu acțiuni concrete pentru ca potențialul rural să poată fi pus în valoare mai bine și mai eficient.
Iar acest plan trebuie să aibă un obiectiv prioritar: să punem punct acelor practici care perpetuează și accentuează inegalitățile dintre mediul rural și mediul urban.
România normală nu este aceea în care unii cetățeni au mai puține șanse și oportunități doar pentru că locuiesc la sat. Fiecare român, indiferent de locul în care trăiește, trebuie să aibă acces la servicii publice de calitate și să găsească în administrația locală un partener onest. Aceasta este România normală pe care mi-o doresc și pe care românii și-o doresc.
În final, vă asigur de tot sprijinul meu în a găsi împreună cele mai bune soluții, pentru că dumneavoastră sunteți parte a acestui proces de modernizare.
Vă îndemn, așadar, să contribuiți, în continuare, la bunul mers al comunităților pe care le reprezentați și aștept cu mare interes întrebările dumneavoastră.
Vă mulțumesc!

Domnule Prim-ministru, Domnule ministru al apărării naționale, Domnilor senatori și deputați, Domnilor miniștri, Domnilor directori, Doamnelor și domnilor generali, amirali, ofițeri, maiștri militari și subofițeri, Stimați invitați,
Armata reprezintă mai mult decât o instituție fundamentală pentru funcționarea statului român. Dumneavoastră, femeile și bărbații în uniformă militară, sunteți un corp de elită, care a câștigat respectul și încrederea românilor datorită devotamentului și patriotismului cu care vă puneți în slujba țării noastre.
Vă felicit pentru nivelul înalt de profesionalism și pentru competența cu care v-ați îndeplinit misiunile și în anul 2019! Bilanțul activității Ministerului Apărării Naționale pe anul trecut vorbește de la sine despre abnegația cu care vă faceți datoria atât în țară, cât și în teatrele de operații din Afganistan, Balcanii de Vest sau Mali.
Armata României are o contribuție majoră la îndeplinirea responsabilităților asumate de țara noastră în cadrul Alianței Nord-Atlantice și la punerea în aplicare a Politicii de Securitate și Apărare Comune a Uniunii Europene.
Din această perspectivă, în anul 2019, mai ales în ultima parte, Ministerul Apărării Naționale a continuat să acționeze pentru creșterea credibilității strategice în cadrul NATO și pentru promovarea profilului României ca pilon de stabilitate și securitate pe flancul estic, precum și a importanței strategice a Mării Negre pentru întreaga Alianță.
Rezultatele eforturilor noastre consecvente pentru atingerea acestor obiective sunt deja vizibile.
Activitatea structurilor NATO de pe teritoriul național, și mă refer la Unitatea NATO pentru Integrarea Forțelor, la Comandamentul Multinațional de Divizie și la Brigada Multinațională de la Craiova, confirmă nivelul de competență al militarilor noștri și încrederea de care se bucură România în fața aliaților săi.
Militarii români aduc o contribuție majoră și în cadrul operațiilor și misiunilor sub egida NATO și UE, în special în misiunea RESOLUTE SUPPORT din Afganistan, precum și în operațiile NATO KFOR și UE ALTHEA din teatrul de operații din Balcani și în misiunea NATO din Irak.
De asemenea, foarte importantă este și continuarea participării românești în cadrul grupului de luptă din Polonia, care materializează prezența înaintată consolidată.
Pentru sacrificiile făcute în ducerea la îndeplinire a tuturor acestor misiuni, militarii români merită toată recunoștința noastră.
Doamnelor și domnilor,
Am reușit, în baza acordului politic semnat cu partidele parlamentare, pe care l-am inițiat în ianuarie 2015, ca începând cu anul 2017 să asigurăm pentru finanțarea Apărării 2% din PIB pentru o perioadă de zece ani.
Acest lucru este foarte important, întrucât România nu este doar un beneficiar, ci și un furnizor de securitate, și rămâne ferm angajată în respectarea deciziilor luate în cadrul NATO.
Creșterea alocărilor bugetare presupune acordarea unei atenții sporite modului în care sunt cheltuiți acești bani, modului în care se lansează programele strategice de înzestrare pentru armată, în concordanță cu prioritățile reale ale Apărării, și modului în care Ministerul Apărării derulează contractele, cu ritmicitate și urmărind încadrarea în termenele stabilite.
Această finanțare trebuie să asigure și o mai bună instruire pentru toate structurile armatei, o adecvare a exercițiilor planificate la realitățile conflictelor contemporane și o implicare corespunzătoare a aliaților și a partenerilor noștri în aceste exerciții, desfășurate într-un mediu întrunit, complex și dinamic.
În plus, din aceste sume alocate domeniului Apărării, este necesar să fie asigurată și îmbunătățirea condițiilor de muncă și viață ale militarilor, pentru că ei reprezintă resursa cea mai de preț a Armatei României, precum și a noastră, a tuturor celor care purtăm responsabilitatea apărării țării.
Doamnelor și domnilor,
Politica noastră externă și de securitate se va afla, ca și până acum, sub semnul continuității și predictibilității. Se vor modifica, însă, în mod necesar, unele nuanțe și detalii menite să confere mai multă coerență și consistență abordării noastre.
Apartenența noastră la Alianța Nord-Atlantică și la Uniunea Europeană, împreună cu parteneriatul strategic pe care îl avem cu Statele Unite ale Americii vor rămâne triada conceptuală strategică a politicii externe și de Securitate a României.
România este o susținătoare ferventă și constantă a ideii unei Europe mai puternice și ne vom implica activ în consolidarea proiectului european, pe baza unui parteneriat constructiv cu toate statele membre și cu instituțiile europene.
Într-o perioadă caracterizată de riscuri, provocări și amenințări, dinamice sau latente, nevoia unei Alianțe Nord-Atlantice puternice, unite și eficiente este mai mare decât oricând.
NATO reprezintă o alianță militară de succes și vom continua să acționăm coerent și convergent, împreună cu celelalte state membre, pentru ca ea să devină și mai puternică.
Doamnelor și domnilor,
În acest an, Ministerul Apărării Naționale va trebui să își focalizeze eforturile pe atingerea unor obiective concrete: consolidarea profilului strategic în cadrul NATO și UE, accelerarea procesului de dezvoltare a capacității operaționale a Armatei, precum și inițierea și derularea programelor de înzestrare, în vederea asigurării de noi capabilități necesare structurii de forțe.
Toate acestea, în condițiile continuării participării cu efective militare la operațiile din teatrele din afara teritoriului național al României.
Vă doresc mult succes în îndeplinirea tuturor angajamentelor și vă asigur de sprijinul meu în calitate de Președinte al României!
Vă felicit și vă mulțumesc!

Doamnă Președinte al Înaltei Curți de Casație și Justiție, Domnule Președinte al Curții Constituționale,
Doamnă Președinte al Consiliului Superior al Magistraturii, Domnule ministru al justiției, Doamnă Procuror general, Onorată conducere a Înaltei Curți de Casație și Justiție, Distinși invitați,
O societate se dezvoltă și își atinge potențialul atunci când cetățenii săi se simt protejați și știu că, ori de câte ori le sunt puse în pericol drepturile și libertățile, își vor găsi dreptatea în instanțele de judecată.
Misiunea veritabilă a justiției este cea de serviciu public și, tocmai de aceea, legislația și modul în care funcționează întreaga construcție instituțională trebuie să aibă în centru cetățeanul și apărarea lui de abuzuri.
Salut în mod expres inițiativa Înaltei Curți de Casație și Justiție de a-și prezenta raportul anual de activitate într-un cadru deschis, care încurajează dialogul și discutarea atât a realizărilor, cât și a aspectelor care încă rămân de rezolvat, pentru că rolul Înaltei Curți este esențial pentru buna funcționare a sistemului judiciar și a societății în general.
Semnalarea adevăratelor probleme cu care se confruntă sistemul judiciar este nu numai în beneficiul activității instanțelor, ci, în final, al justițiabilului.
Încurajez, de aceea, o implicare consecventă, coerentă și unitară, cu respectarea competențelor conferite de Constituție, a tuturor actorilor din sistemul judiciar și a Înaltei Curți de Casație și Justiție, ca autoritate aflată în vârful ierarhiei instanțelor judecătorești.
În ultimii ani, justiția din România a fost supusă unor încercări de subordonare față de politic.
La aceste provocări, răspunsul societății românești a fost pe măsură. Democrația noastră s-a maturizat, iar românii au fost alături de magistrați, exprimându-se în mod clar pentru valorile europene, statul de drept și pentru o țară în care legea este aceeași pentru toți.
Sunt câștiguri majore pentru România, pe care avem obligația să le protejăm și să le consolidăm.
Independența justiției, crearea unui cadru legislativ corect și predictibil sunt deziderate pe care să le urmărim în continuare neabătut, indiferent de dificultăți.
Pe baza acestui bilanț, în acest an aveți posibilitatea unei evaluări oneste a rezultatelor atinse și creării unui cadru de dialog cât mai constructiv pentru o viitoare strategie de dezvoltare a sistemului judiciar în ansamblu.
Volumul mare de activitate al instanței, complexitatea dosarelor, instabilitatea legislativă sau presiunile politice sunt câteva dintre provocările constante cu care v-ați confruntat  pe parcursul ultimilor ani. Eforturile întreprinse deja de Înalta Curte de Casație și Justiție de a face propria jurisprudență mai accesibilă reprezintă cu siguranță un pas foarte important pentru prevenirea situațiilor litigioase.
Din păcate, agenda publică a fost ocupată cu subiecte care rareori au atins problemele de fond din sistemul judiciar, care ar fi necesitat discuții așezate și soluții eficiente.
O societate mai bună se construiește plecând de la un fundament solid, iar acest fundament este încrederea cetățenilor în valorile statului de drept, în faptul că legea – ca rezultat al exprimării voinței suverane a cetățenilor prin intermediul autorităților alese - este egală pentru toți.
Încrederea în stat, în justiție, în instituțiile publice este, de fapt, liantul întregii societăți. Percepția asupra funcționării sistemului de justiție se formează din fiecare interacțiune a cetățenilor cu acesta, motiv pentru care un dialog constant și onest între sistemul judiciar, cetățeni, dar și ceilalți actori publici este mai mult decât necesar.
Doamnelor și domnilor,
Prin prisma competențelor care ne sunt conferite de Legea fundamentală, suntem chemați să contribuim la dezvoltarea democratică a României.
În ciuda tuturor provocărilor, sunt incontestabili pașii uriași pe care România i-a făcut în direcția unei justiții independente, funcționale și moderne, o justiție aliniată valorilor europene în care credem cu toții. Iar Înalta Curte de Casație și Justiție și judecătorii, în general, au jucat un rol determinant.
Cu siguranță nu trebuie să ne oprim aici, căci tot acest proces este unul continuu, rezultatul unui efort comun care are nevoie de asumare, implicare, consecvență și curaj, precum și de lideri morali care să inspire.
În încheiere, vă asigur că în realizarea misiunii dumneavoastră veți avea mereu în mine un susținător ferm al unei justiții independente și performante.
Vă felicit pentru întreaga dumneavoastră activitate și vă doresc mult succes și în acest an! Mulțumesc!

Domnule ministru al culturii, Doamnelor și domnilor,
A devenit o frumoasă tradiție ca la fiecare început de an să primim, la Palatul Cotroceni, o serie de personalități culturale ale României care, cu talent și profesionalism, sporesc patrimoniul cultural al națiunii noastre.
Distincțiile oferite astăzi unor instituții publice, unor operatori culturali privați sau artiști independenți onorează dedicarea și creativitatea de care a dat dovadă sectorul cultural în menținerea activă a legăturii artelor cu publicul, pentru a găsi soluții la constrângerile pandemiei. În războiul împotriva virusului, prin eforturile și dăruirea dumneavoastră, muzele nu au tăcut!
Faptul că, de Ziua Culturii Naționale, primiți recunoașterea statului român pentru contribuția pe care o aduceți artelor este o expresie în plus a prețuirii de care vă bucurați.
Sub aura Luceafărului poeziei românești, în această zi specială, transmit un mesaj de caldă solidaritate tuturor artiștilor, creatorilor, instituțiilor de cultură, operatorilor culturali din toate domeniile artistice, precum și publicului culturii românești.
Vă mulțumesc, vă felicit și vă urez să slujiți cu succes, pe mai departe, cultura română, mulți ani de-acum înainte!
Doamnelor și domnilor,
Semnificațiile zilei de astăzi capătă noi valențe în contextul actual al pandemiei, mai cu seamă prin prisma eforturilor dumneavoastră, creatorii și operatorii culturali, în condițiile grele ale anului trecut.
În 2020, ne-am dat seama cu toții cât de importantă este cultura în viața noastră și ce mult contează contactul nemijlocit cu arta. Numeroși creatori s-au aflat în situația dureroasă ca, din cauza pandemiei, să nu se poată exprima în fața publicului care îi iubește.
Contribuția sectorului cultural la echilibrul global al societății românești, mai ales în această perioadă dificilă, este foarte importantă. De aceea, reafirm preocuparea mea pentru găsirea celor mai bune soluții de sprijinire a acestui sector, unul dintre cele mai greu încercate în această perioadă dramatică.
În vremuri dificile, ca cele pe care și noi le traversăm astăzi, George Enescu, spunea: „Cultura va trăi. Prea mare e patrimoniul ce l-au acumulat atâtea secole de trudă și de credință pentru a face dintr-o dată tabula rasa din tot ce am strâns și asimilat. Impasuri a mai avut omenirea. Și le-a răzbit pe toate cu o vitalitate eroică”.
În anul pe care cultura și națiunea română îl dedică marelui compozitor, la 140 de ani de la nașterea sa, am acordat Înaltul patronaj celei de-a 25-a ediții a Festivalului Internațional George Enescu.
 Prin viața și opera sa, George Enescu ne transmite un puternic mesaj de optimism, de energie, de iubire și de inspirație!
Doamnelor și domnilor,
Acum un an, la puțin timp de la preluarea celui de-al doilea mandat de Președinte al României, solicitam forțelor politice responsabile să propună un cadru strategic, care să fructifice patrimoniul național, creativitatea și diversitatea expresiilor culturale. Am solicitat, totodată, să fie stabilite prioritățile și obiectivele concrete ale modernizării infrastructurii culturale naționale, menite să conducă la depășirea contradicțiilor și paradoxurilor culturii românești. Pandemia de COVID-19 a scos în evidență necesitatea și urgența unui astfel de demers. El nu mai poate fi amânat, trebuie și poate să fie dus la bun sfârșit de actuala guvernare, pentru a produce efecte benefice de care să se bucure publicul și cultura română în ansamblul ei.
Mă voi implica activ, astfel încât promisiunile să fie transformate în realitate de către cei în măsură să livreze investițiile necesare actului cultural, accesul competitiv și nediscriminatoriu la resursele sectorului, un cadru legal coerent, atât în domeniul patrimoniului, cât și al funcționării instituțiilor de cultură.
Anul 2021 ne dă speranța unei reveniri la normalitate. Ca de altfel și în cazul altor domenii, și în ceea ce privește cultura ne dorim ca normalitatea să însemne mai mult decât o simplă întoarcere la viața ante-pandemică. Normalitate înseamnă o Românie educată, modernizată, înseamnă un rol mai apăsat al culturii în coeziunea socială, o mai bună valorificare a creativității, dar și a patrimoniului și potențialului cultural.
 Cu diversitatea ei de expresii și prin contribuția tuturor actorilor implicați în actul de creație, cultura are potențialul real de a crește calitatea vieții în comunitățile noastre. Ea este bogăția fiecăruia dintre noi și resursa vitală a societății noastre în ansamblu.
La mulți ani culturii române, la mulți ani slujitorilor și iubitorilor ei! Vă felicit și vă mulțumesc!

Domnule ministru, Domnule ambasador Adrian Zuckerman, Doamnelor și domnilor,
Aprofundarea și extinderea Parteneriatului Strategic dintre România și Statele Unite ale Americii constituie unul dintre pilonii de bază ai politicii externe și de securitate a țării noastre. Îndeplinirea acestui deziderat s-a reflectat pe deplin, domnule ambasador, în activitatea dumneavoastră pe durata misiunii la București.
Contribuția substanțială pe care ați avut-o la consolidarea Parteneriatului Strategic româno-american este evidențiată de progresele înregistrate în ultimul an și de proiectele bilaterale importante din domeniul securității și apărării, precum și din cel economic și al cooperării energetice. Toate aceste realizări sunt în conformitate cu obiectivele stabilite prin Declarația Comună pe care am agreat-o cu prilejul vizitei mele la Washington din 2019.
Cooperarea noastră pe palierul apărării și securității a fost consolidată, anul trecut, prin semnarea Foii de parcurs privind cooperarea în domeniul apărării dintre România și Statele Unite pe o perioadă de 10 ani, care prevede prioritățile strategice bilaterale și cadrul pentru dezvoltarea capacităților și a nivelului de pregătire militară. Reiterez, și cu acest prilej, interesul crescut al țării noastre pentru o prezență militară americană sporită în România.
De asemenea, componenta economică și de energie a Parteneriatului Strategic a fost extinsă prin încheierea Acordului interguvernamental în domeniul energiei nucleare civile și prin progresele înregistrate în identificarea de surse de finanțare pentru proiecte cu caracter strategic în acest domeniu, precum și pentru proiectele majore de interconectare regională promovate de România, precum Rail2Sea și ViaCarpathia.
Totodată, în spiritul Parteneriatului nostru Strategic, statele noastre s-au sprijinit reciproc în contextul combaterii pandemiei de COVID-19, inclusiv prin ajutorul Statelor Unite dedicat luptei împotriva noului coronavirus în țara noastră, repatrieri de cetățeni sau trimiterea unei echipe medicale române în statul Alabama. Dumneavoastră, domnule ambasador, ați susținut toate aceste evoluții.
2020 a fost și anul aniversării a 140 de ani de relații diplomatice bilaterale, un moment de reflecție și proiecție spre viitor, cu încrederea dată de faptul că legăturile dintre țările noastre sunt mai puternice ca oricând.
2021 este anul celebrării unui deceniu de la încheierea Declarației Comune privind Parteneriatul Strategic pentru Secolul XXI între România și Statele Unite ale Americii și a Acordului privind amplasarea sistemului de apărare antirachetă al Statelor Unite în România.
Aceste repere aniversare ne oferă noi oportunități de consolidare și aprofundare a dialogului politic și a relației strategice dintre țările noastre. Sunt convins că vom continua, împreună cu noua Administrație americană, dezvoltarea Parteneriatului Strategic și a solidei relații de încredere pe care am construit-o, în baza valorilor și a intereselor noastre comune. România rămâne un aliat puternic și prieten de încredere al Statelor Unite, profund dedicat relației transatlantice, care este de o importanță vitală.
Domnule ambasador, în semn de apreciere pentru activitatea desfășurată pe parcursul mandatului dumneavoastră în România, precum și pentru implicarea în dezvoltarea și aprofundarea Parteneriatului nostru Strategic, am plăcerea de a vă acorda Ordinul Național „Steaua României” în grad de „Mare Cruce”.
Felicitări și mult succes în continuare!

Bună seara tuturor! La mulți ani!
Domnule Președinte al Camerei de Comerț și Industrie Româno-Germane, Domnule Ambasador, Stimați invitați,
Mă bucur să particip din nou, de această dată în mod virtual, la tradiționala Recepție de Anul Nou organizată de Camera de Comerț și Industrie Româno-Germană.
Anul 2020 a stat sub semnul pandemiei de COVID-19, al crizei sanitare și economice, precum și al stării de urgență în majoritatea țărilor europene.
2021 a debutat însă cu semne bune pentru România și pentru comunitatea de afaceri, cu semnale încurajatoare de revenire a creșterii economice. Prognozele indică faptul că România va beneficia de o creștere cu 4,3% în acest an, un procent destul de bun, dat fiind contextul în care ne aflăm.
Țara noastră se confruntă însă, în continuare, cu spectrul dezechilibrelor economice, față de care trebuie găsite soluții sustenabile. În acest sens, sunt esențiale consolidarea situației finanțelor publice, precum și aplicarea de politici de susținere a creșterii competitivității, cu accent special pe creșterea exporturilor și atragerea de investiții pe termen lung.
Trebuie să fim conștienți că evoluțiile economice din perioada următoare vor fi direct influențate de ritmul și succesul campaniei de vaccinare împotriva COVID-19, atât la nivel european, cât și la nivel național. De noi toți depinde revenirea la normalitate, în condiții de siguranță sanitară.
Doamnelor și domnilor,
România se află la începutul unui drum, un drum al reformelor importante în marile sisteme publice, al investițiilor și al accesării fondurilor europene.
Preocupările actuale ale Guvernului și ale Parlamentului pentru reforme și investiții trebuie transpuse cât mai curând în propuneri concrete, care să vizeze reformarea unor sectoare cheie, în domenii precum sănătatea, educația, transporturile, dar și în planul interacțiunii dintre stat și cetățean.
Prea mult timp în ultimele trei decenii s-a bătut pasul pe loc, prea multe oportunități au fost ratate, lucruri care au încetinit sau chiar compromis iremediabil marile proiecte de dezvoltare ale României. Actuala clasă politică are deopotrivă șansa și responsabilitatea de a accelera reformele esențiale în beneficiul tuturor românilor.
Mediul de afaceri este și trebuie să rămână un partener deosebit de important al statului român, partener care poate contribui în mod cert la accelerarea reformelor și a proiectelor de investiții. Nu poate fi imaginată dezvoltarea României fără o simbioză public-privat, fără o colaborare corectă, bazată pe implicare, respect și transparență decizională.
Am încurajat mereu dialogul onest dintre Guvern și reprezentanții mediului de afaceri. În anul 2020, buna comunicare dintre mediul de afaceri și Guvern a dus la adoptarea de măsuri economice adecvate, atât la debutul crizei sanitare, cât și ulterior. Multe dintre efectele pozitive ale acestor măsuri continuă și în prezent. De exemplu, schema Kurzarbeit, schema IMM Invest, schema de garanții pentru întreprinderi mari urmează să producă în lunile următoare efectele așteptate.
Încă persistă necesitatea clarificării unor reglementări și nevoia simplificării procedurilor pentru eficientizarea activității statului, în vederea sprijinirii efective a mediului privat. Cunosc faptul că oamenii de afaceri așteaptă din partea Guvernului seriozitate și eficiență.
Întârzierile care există încă în aplicarea unor soluții sunt, totodată, semnale puternice pentru membrii coaliției de guvernare.
Stimați întreprinzători,
Mediul de afaceri este un actor activ în zona fondurilor europene, fapt care trebuie să se reflecte în direcțiile de dezvoltare ale companiilor dumneavoastră.
Așa cum am menționat și cu alte ocazii, companiile din România trebuie să devină mai competitive pe plan regional, să îndrăznească să dezvolte proiecte de investiții pe termen lung și să investească în produse inovatoare, utilizând cele mai noi și mai performante tehnologii.
Cu toții ne dorim un mediu de afaceri partener, alături de care să putem conferi economiei viziune şi stabilitate. Acest obiectiv, vital în noul context economic și geopolitic, poate fi realizat inclusiv prin îmbunătățirea imaginii României, atât în interiorul, cât mai ales în exteriorul țării.
Marile companii pot promova, uneori mai eficient chiar decât autoritățile publice, avantajele unui mediu de business prietenos, regimul fiscal competitiv, produsele românești de calitate, atracțiile turistice deosebit de variate, resursele naturale neexploatate și forța de muncă bine pregătită.
Numai lucrând împreună, prin efortul comun al autorităților statului și al mediului de afaceri, putem atinge destinația drumului pe care România pornește la început de an, către reforma statului și bunăstarea economică.
Pentru a atinge aceste deziderate este nevoie, totodată, de unitatea partenerilor de coaliție și de hotărârea lor în a lua deciziile corecte, chiar dacă sunt și decizii dificile.
Vă mulțumesc tuturor și vă doresc sănătate și mult succes!

Dați-mi voie, în primul rând, să vă felicit pe toți care ați decis, de la început sau pe parcurs, să vă implicați în acest mare proiect, Capitală Culturală Europeană Timișoara 2021. Nu știu dacă toată lumea, și dintre cei implicați, își dă seama ce vi se întâmplă. Dacă nu, vă spun acum: vi se întâmplă cel mai important lucru care i se poate întâmpla unei comunități urbane. Vă pregătiți pentru programul care schimbă Timișoara.
Aveți privilegiul, care cred că putem să spunem că este unic, să fi fost Timișoara locul în care a pornit Revoluția în decembrie ‘89 și, după, istoric vorbind, doar câțiva ani, să aveți șansa să fiți Capitală Culturală Europeană. Eu am spus-o dintotdeauna, dar acum se vede: ceva special trebuie să fie în Timișoara asta. Sper să știți acest lucru și eu sunt convins că va fi un succes.
O să îmi permit să spun doar câteva lucruri, din poziția mea upgradată, sau updatată, fiindcă într-un fel am văzut Capitala Culturală Europeană când am pregătit Sibiul pentru acest mega-proiect, altfel am văzut-o fiind anului cultural, altfel când s-a terminat și acum, după atâția ani, deja sunt aproape 10 ani, mai exact în primăvara lui 2017 sper să existe o comemorare de 10 ani de Capitală Culturală, cred că am reușit să îmi clarific și eu niște lucruri despre cum a fost cu Capitala Culturală.
Cel mai important lucru, după părerea mea, este a defini programul și această etapă cu succes ați făcut-o, și știți unde vreți să mergeți.
Al doilea lucru, cel puțin la fel de important, este pregătirea pentru proiectul propriu-zis și aici e bine să ținem cont de faptul că este un proiect poli-fațetă și deja, dacă definim cadrul acestui proiect, ne dăm seama că este nevoie de foarte multe lucruri, cum domnul Primar General Cultural a subliniat deja.
Este nevoie de pregătirea orașului pentru acest proiect și, în drum, pe jos am venit de la Catedrală până aici, am văzut că s-au făcut pași foarte hotărâți în această direcție și cred că pot să vă felicit aici, nu se supără nimeni, și pe toți timișorenii care au participat.
A transforma un oraș într-o scenă, într-o Capitală Culturală Europeană, vă spun, pentru un primar este cel mai bun lucru care se poate întâmpla. Este nevoie, pe urmă, de a crea un cadru general care permite și manifestarea Capitalei Culturale, dar care permite și europenilor să ajungă aici, în Capitală.
Chestiunea nu ține doar de a avea evenimentele propriu-zise, ci și de a genera cadrul, evenimentele, accesibilitatea și vizibilitatea, foarte importante. Cadrul general politic, cel puțin în plan local, cred că s-a creat. Primăria, cu Consiliul Județean, cu Prefectura, cu toate instituțiile locale, din câte știu eu, au lucrat împreună pentru acest proiect și sunt convins că, indiferent de rezultatul unor alegeri sau altor alegeri, există tăria de caracter instituțional pentru a păstra adeziunea și acest lucru este important.
La fel de important, domnule Primar, este să convingeți guvernanții să vă dea ceva sprijin. Acest sprijin, iarăși, este de mai multe feluri. Sigur, cea mai evidentă chestiune sunt banii, dar banii singuri nu rezolvă decât o parte din probleme. Este important ca Guvernul să înțeleagă acest program, să vă sprijine cu toate entitățile care joacă un rol aici, și nu e numai Ministerul Culturii și Ministerul Finanțelor. La fel de importante sunt și multe alte entități guvernamentale, care efectiv trebuie să vă ajute să creați cadrul național pentru această Capitală Culturală Europeană.
Esența, totuși, a unei Capitale Culturale Europene rămân oamenii. Ca și, de fapt, în orice proiect, fără oameni nimic nu ar fi, decât frumusețile naturii. Și aveți un oraș frumos, dar ce au făcut oamenii aici este notabil. Esența e programul cultural, acesta trebuie generat, cred că este singurul termen potrivit, cu mare grijă, pentru a sublinia și latura națională, latura locală, latura europeană.
Fără latura europeană, e greu de vorbit despre o Capitală Culturală Europeană și Timișoara are ce arăta. Timișoara este un oraș al inovării nu numai în spațiul universitar sau în spațiul antreprenorial, este un oraș al inovării și în plan cultural. Și aici în sprijin vin foarte multe lucruri, am spus deja de zona antreprenorială, zona instituțiilor culturale, care este foarte importantă, zona bisericilor și faptul că vă aflați la confluența, sau să zicem la locul de sinergie, a două lumi, ca să spunem așa, lumea ortodoxă și lumea catolică. Toate acestea ajută.
Organizarea propriu-zisă a acestor evenimente culturale creează în cadrul legislației românești provocări specifice foarte mari. Dar poate, până peste 5 ani, se va reuși și armonizarea cadrului legal pentru a permite desfășurarea tuturor manifestărilor care sunt aici foarte importante.
Am ajuns la concluzia că e foarte, foarte bine să apară cât mai multe evenimente care sunt aduse din afară și care se completează cu evenimentele create aici, în Capitala Culturală. Astfel, ajung să lucreze împreună artiști de aici cu artiști din afară și rezultatele sunt câteodată spectaculoase. Apar creații care, pe urmă, sunt relevante pentru cultura europeană din momentul în care trăim. E foarte bine că v-ați definit din capul locului ce vreți să fie, realizările după ce se termină Capitala Culturală Europeană și mi se pare că ați definit foarte bine acest cadru.
Din punct de vedere operaţional, cel mai important lucru, în timpul Capitalei Culturale Europene, dar până atunci mai e mult, este să existe un centru de comandă unic, altfel se întâmplă ce se întâmplă la noi aproape de fiecare dată. Indiferent dacă avem un eveniment pozitiv sau unul tragic, ne împiedicăm cu stângul de dreptul. Vă doresc să ştiţi să evitaţi aceste interferenţe care diminuează întreg ansamblul.
Am citit că aţi făcut câteva sondaje pe parcurs şi aţi constatat că majoritatea timişorenilor vor să fie în acest film, ca să mă exprim aşa colocvial. Este excelent, dar vă rog să-i încurajaţi ca de la dorința de a fi în acest proiect chiar să ajungă în acest proiect şi să-i identifice ca şi un proiect al lor. E foarte, foarte important pentru felul în care se simte atunci comunitatea. Dacă fiecare timişorean sau majoritatea timişorenilor simt că este proiectul lor, că sunt parte dintr-un proiect mare care defineşte oraşul lor atunci veţi constata că aveţi un suport inestimabil, un suport foarte, foarte valoros care duce întregul proiect Capitală Culturală Europeană.
Veţi reuşi, fără îndoială, să creaţi şi cadrul şi esenţa proiectului. Nu uitaţi că, şi în politică, dar şi în astfel de proiecte, e bine să faci lucruri, până să şi vorbeşti despre ele, deci publicitatea este foarte importantă, şi atunci veţi avea şi suficienţi musafiri şi veţi avea şi suficientă atenţie din partea nu numai a celor avizaţi, a specialiştilor, ci şi din partea publicului general.
Cum construiţi programul cultural, poate ştiţi, poate încă nu, dar pentru cei care nu au multă tangenţă, aş spune poate sub formă de anecdotă, care, de fapt, nu este. Am mers într-o deplasare cu mai mulţi, mai demult, când am fost simplu Primar, cu mai mulţi înalţi demnitari ai statului, după Capitala Culturală şi, sigur, veni vorba de Capitala Culturală. Și unul din delegaţi, o persoană care a avut funcţii importate zice ah, da, voi cu Sibiul, bine, aţi făcut şi voi un festival şi v-aţi pus în atenţia publicului.
Dacă cineva crede că o Capitală Culturală este un festival atunci se înşeală amarnic. O Capitală Culturală este un mega-proiect, care poate fi apreciat la justa lui apăsare după ce trece.
Gândiţi-vă numai la Olimpiadă, mare proiect, care ţine două săptămâni. O Capitală Culturală ţine 52 de săptămâni, și aşteptările publicului sunt ca din prima zi până în ultima să fie totul la superlativ. Mie mi s-a părut important să existe şi evenimente care au deja tradiţie locală, sunt festivaluri care au tradiţie, de multe ori, de ani de zile, dar cred că este important să se inventeze şi highlight-uri noi, deci să nu fie doar un fel de Cântarea României care se tot reia, ci să apară câteva lucruri create pentru acel eveniment de Capitală Culturală, şi festivaluri mai mici şi evenimente foarte mari, şi atunci o să găsiţi cu siguranţă mixul care se adresează majorităţii vizitatorilor şi locuitorilor. Dacă apar doar evenimente foarte mari în detrimentul celor mici, o bună parte dintre artişti se vor simţi frustrați, cum şi invers, dacă sunt numai evenimente mici, marile festivaluri vor avea impresia că sunt neglijate. Mixul potrivit dintre acestea, până la urmă, face farmecul cultural al unei Capitale Culturale.
Ca să nu rămân într-o notă excesiv de pozitivistă, vreau să întreb totuşi o chestiune. Mi-ar fi plăcut ca în aceste prezentări să aud şi despre celelalte Capitale Culturale cu care vă împărțiți anul 2021 şi, ca unul păţit, vă recomand să încercaţi să creaţi evenimente culturale şi cu ei. În 2007, Sibiul a fost împreună cu Luxembourg. Fără Luxembourg, nu am fi ştiut nici de unde să o luăm, nici unde să o ducem, şi, până în ziua de astăzi, cred că Luxembourg a fost cel mai important partener pe care l-am putut noi avea. Și am creat evenimente culturale care au impresionat prin felul în care cele două culturi locale au venit împreună şi au generat proiecte culturale noi. Este o experiență pe care v-o recomand, şi, în afara de faptul că apare o creaţie culturală esenţialmente nouă şi neaşteptată, o să aveţi şi posibilitatea ca, prin reţeaua de capitale culturale, să vă promovaţi mult mai bine şi să ajungeţi mai eficient la acei artişti europeni care sunt dispuşi să merge în capitale culturale europene fără să fie primul criteriu onorariu, ci faptul că performează în Capitala Culturală Europeană. Dar, vă rog, asta să consideraţi asta ca o introducere şi, în niciun caz, ca reţetă pe care trebuie să o urmaţi. Nu există o reţetă pentru o Capitală Culturală Europeană şi este bine aşa. Fiecare trebuie să fie ceva nou, un proiect de sine stătător, şi să strălucească aşa cum îşi imaginează comunitatea locală.
Nimic nu se compară cu energia unei comunităţi, dar, cu siguranţă, la nivel naţional avem nevoie de un concept care adună cele mai bune idei, cele mai bune viziuni şi care ne dă energia şi suflul necesar pentru a privi înainte cu multă încredere şi cu multă speranță, or acest concept care trebuie creat eu l-am numit proiect de ţară. Şi acest proiect de ţară, la care se va lucra în următoarele luni, apropo, chiar mâine i-am invitat pe cei din comisie care o să înceapă să lucreze să avem prima întâlnire, acest proiect de ţară vrea să creeze această viziune şi aceste linii directoare cum, pentru Capitala Culturală Europeană, proiectul de aplicaţie a creat liniile directoare, viziunea, speranţa şi în acest fel cred că vom putea ca şi naţiune să ne adunăm în jurul unui mare proiect care ne arată cum vrea să fie România viitorului şi cum putem să facem ca să ajungem să avem acea Românie pe care ne-o dorim cu toţii.
Acel proiect, la vremea respectivă, a fost proiectul meu de suflet. Am fost acolo, cum se spune. Am fost eu, ca Primar, în proiect. Dar singur, ştiţi bine, că nimeni nu reușește să mişte foarte mare lucru. Este nevoie de o echipă şi am avut noroc de o echipă foarte, foarte bună. Am pornit de la o echipă care s-a ocupat de conturarea programului, o echipă care a reuşit, poate credeţi, poate nu, în trei luni de zile să conceapă, să redacteze, să finiseze programul pentru aplicaţie. Am avut noroc, pe urmă, de o echipă foarte bună a Asociaţiei, cu o conducere şi cu oameni foarte, foarte dedicaţi. Am avut noroc că la vremea respectivă, când am început, în Guvern s-a înţeles nevoia implicării şi am avut în Guvern un partener, inclusiv cu un comisar din partea acestuia, cu care am făcut echipă foarte bună, până în ziua de azi. Şi am găsit foarte, foarte mulţi oameni din zona culturală care au înţeles că această Capitală Culturală Europeană nu este ceva ce face Primăria şi ei evaluează, ci au simţit că trebuie să fie parte din acest proiect. Şi dacă toţi au simţit că este proiectul lor, atunci am putut să construim foarte repede şi cu un succes rezonabil Capitală Culturală. Pe de altă parte, singura noastră şansă a fost să reuşim din prima. Fiindcă, altfel decât Timişoara, care are cinci ani la dispoziţie, Sibiu a avut doi ani la dispoziţie pentru a se pregăti, dintre care doi ani am avut şi alegeri locale şi alegeri parlamentare, şi lucrurile, totuşi, s-au desfăşurat foarte bine, fiindcă, transpartinic s-a înţeles că este vorba de un program extrem de important, sigur, pentru Sibiu, dar la vremea respectivă a fost un program foarte important şi pentru România. Nu uitaţi, Sibiul, când a aplicat, nu a fost un oraş dintr-o ţară din Uniunea Europeană, a fost oraşul din afara Uniunii Europene care a dorit să adere şi a fost o coincidenţă foarte fericită că noi am deschis Capitala Culturală Europeană exact când România a devenit membră a Uniunii Europene. 
Cred că cel mai periculos lucru pentru un astfel de proiect este să apară tendința de individualizare și încercarea de a trage spuza pe turta proprie. Dacă se ajunge acolo, programul va fi un rateu. De asta am spus că echipa este importantă și cadrul nu conține doar această echipă a asociației. Cu tot respectul pentru ce ați realizat și pentru ce veți mai realiza, sunteți o rotiță din întregul angrenaj care face un succes din Capitala Culturală Europeană. Fiecare are partea lui și fiecare parte este importantă, și Primăria, și Consiliul Județean, Prefectura, partidele politice, instituțiile culturale, actorii locali, actorii naționali pe care îi veți aduce aici, actorii naționali care trebuie să joace un rol. Dacă una dintre acele rotițe încearcă să se umfle de la sine putere mai mult decât este locul ei natural, întreg angrenajul se blochează. Este, probabil, cel mai mare pericol. Al doilea este o chestiune care poate fi evitată tot dacă lumea conștientizează fiecare rolul lui și importanța lui în a evita acele nenumărate scandaluri inutile pe care noi cam tot timpul le avem în spațiul politic și în spațiul public. Am discutat cu Sergiu după ce am terminat și am constatat un lucru care, pentru noi, este incredibil. În întreg Anul Cultural, nu am avut niciun scandal. De ce a fost așa? Probabil, toată lumea a înțeles că, dacă iese din rând, atunci se rupe totul și bineînțeles că acele mici împunsături și anumitele relatări, care, la vremea aceea, ne-au supărat, au fost, dar, în retrospectivă, lucrurile au mers bine. Și aceasta este a doua capcană care trebuie să evitată. Dacă cineva se scoală și crede că, acuzând pe X, Y, Z, câștigă capital, atunci toată construcția coboară. Și avem exemple, din păcate, chiar foarte multe, de Capitale Culturale ratate, fiindcă n-au reușit să se strângă. Cei implicați n-au reușit să își suprime ambițiile personale suficient de mult ca să se integreze în echipă și au explodat mereu și mereu. Sunt Capitale Culturale care au avut trei, patru, cinci echipe de organizare, trei, patru, cinci coordonatori. Asociațiile veșnic în schimbare, asociații cu contra-asociații. Deci, toate acestea sunt cunoscute la nivelul Capitalelor Culturale Europene și cred că Sibiul cu Luxemburg a ajuns să fie privit ca un experiment de succes fiindcă a fost prima dată când o țară din afara Uniunii a venit cu Capitală Culturală. Am fost văzuți ca și o combinație de succes nu fiindcă am creat noi cultură senzațională europeană. Deci, nu am recreat nimic ce nu ar fi fost și nu am venit cu o nouă abordare într-una din artele cunoscute, dar faptul că lucrurile au mers bine, au atins nivelul european scontat și nu am avut scandaluri, acestea au fost, în fond, rețeta succesului. Nu trebuie să faci neapărat lucruri senzaționale, dar cele pe care le faci trebuie să le faci bine.
Sunt două chestiuni pe care acum le-aș face altfel. Una se referă la dive. Aș fi adus cel puțin o divă, dar în adevăratul sens al cuvântului, nu contează din ce domeniu. Și aș fi dat mai multă atenție publicității internaționale. Nu locale, asta puteți să o uitați, fiindcă se face de la sine. Dar, publicitatea, deja la nivel național e dificil de realizat, iar publicitatea la nivel internațional este foarte dificil de realizat. Am reținut că ați avut, din 900 și ceva apariții în presă, 23 internaționale. Eu cred că trebuie să ajungeți cam la 23 pe săptămână internaționale dacă vreți să se afle despre Capitala Culturală Europeană Timișoara. Asta, sigur, nu acum, instantaneu, dar trebuie, împreună cu actorii principali, să găsiți rețete foarte tari de promovare. Și aduceți pe cineva, nu contează din ce domeniu, care este numărul 1 și puneți-l să facă ceva în Timișoara. Nu contează dacă e operă, sau muzică clasică, sau rock, sau jazz, sau să vă facă o sculptură în Piața Operei. Nu contează domeniul, dar să fie un nume care, în sine, va atrage o vizibilitate internațională, pe care, altfel, nu aveți nicio șansă să o căpătați.
Eu cred în România și în români. Românii sunt oameni inventivi, deschiși, primitor, inovatori. Dacă ne punem mintea, atunci numai cerul este limita. Dar, până să ne punem mintea, trebuie să ne adunăm și aici apare prima problemă. Oricât de buni am fi, dacă nu facem echipă și dacă nu lucrăm împreună pentru același proiect, care, până la urmă, nu se poate numi decât România, nu o să avem realizări notabile. Și, dacă vorbim de românii din afara granițelor, sau diaspora, cum se spune de obicei, în fiecare țară unde merg, mă întâlnesc cu românii din diaspora. Este, pentru mine, un punct care niciodată nu vreau să îmi lipsească din program. Și constat acolo că e ca la noi acasă. Câți oameni, atâtea opinii, plus una. Asta ne oprește să devenim Capitală Mondială. Dacă am reuși, și am speranța că vom reuși odată să lucrăm împreună, atunci realizările vor fi imense. Doar că mai avem de lucru ca să trecem peste micile animozități care preocupă, în loc să ne preocupe lucrurile mai importante. Dar românii din afara granițelor pot juca un rol foarte important. Și știu că sunt mulți timișoreni plecați peste tot în lume, sunt mulți artiști timișoreni care lucrează, din motive de ei știute, în altă parte. Fiecare dintre aceștia poate să fie parte din Capitala Culturală Europeană Timișoara 2021, fie prin faptul că face publicitate acolo unde trăiește pentru Timișoara, fie că vine în Timișoara și participă aici, la programul cultural. Deci, căi de a manifesta adeziunea și dragostea pentru România nu nenumărate.
Da, la mulți ani de anul nou! După părerea mea, răspunsul meu este clar da. La vremea respectivă, pentru Sibiu, faptul că Sibiul este un oraș nu doar multicultural, ci și multietnic și multireligios a contat și în aplicația noastră, și în faptul că am fost acceptați. Și evenimentele care au prezentat minoritățile care trăiesc în Sibiu în plan cultural au fost foarte, foarte bine primite și eu cred că, pentru Timișoara, lucrurile vor evolua similar, pentru că Timișoara este, în același fel, un oraș multietnic, multireligios și multicultural. Cred că important este să vedem bogăția culturală reprezentată de minoritățile etnice și valoarea pe care a adus-o fiecare minoritate în parte în decursul istoriei la comunitatea urbană și felul în care a contribuit la însăși construcția comunității urbane în forma în care există ea astăzi. Nu sunt, de exemplu, adeptul manifestărilor minorităților doar de tip dansuri populare, să arătăm ce bogăție avem. Nu, trebuie mers adânc la esența fiecărei minorități și prezentată cultura ca și parte a acelei minorități și, atunci, atenția este și mai mare, și contribuția proporțional mai valoroasă.
La vremea 2007, am reuşit să-i determin. Acum, domnule Primar General, poftiţi pe scenă şi convingeţi-i împreună, sigur, cu ceilalţi actori importanţi. Nu este deloc uşor şi e nevoie de multă muncă de convingere pentru a crea un proiect care duce la reabilitarea patrimoniului. Nu există o reţetă universală şi unele chestiuni le-am discutat cu domnul Primar, în drum, venind încoace. Lucrurile în Timişoara deja se mişcă bine, foarte bine. Sunt zone întregi care sunt refăcute, care au un aspect foarte elegant şi, în acelaşi timp, pun în valoare patrimoniul Timişoarei. Sunt multe clădiri care sunt în reabilitare, eu cred că aveţi toate şansele ca până în 2021 să convingeţi şi Consiliul Județean, şi Armata, şi pe toţi ceilalţi să îşi facă ordine între clădiri.
Cu siguranţă, se poate convinge Guvernul de importanţa unui astfel de demers. Dacă vă concentraţi numai pe Ministerul Culturii nu va ieşi nimic. Ministerul Culturii este un actor care, de regulă, înțelege foarte bine aceste mari proiecte, dar în rest, de obicei, au un buget atât de mic, încât nu e fair să îi acuzăm numai pe ei.
În mod natural, instituțiile culturale existente, instituțiile culturale puternice, trebuie să preia un rol foarte puternic, altfel, lucrurile nu prea fac sens. În cazul Sibiului, teatrul a fost extrem de important şi Festivalul Internaţional de Teatru în 2007 a avut o ediţie specială, a venit cu creaţii care până în ziua de astăzi sunt relevante în plan european, dacă poate dăm exemplul Faustului, care deja este o creaţie de referinţă în teatrul european. Dar pentru asta, fiecare instituţie trebuie să îşi înțeleagă rolul şi să vină cu proiecte mult mai mari decât în festivalurile obişnuite, decât în stagiunile obişnuite. De asta am spus că nu ajută pe nimeni dacă facem o ediţie mai poleită, mai strălucitoare a ce am avut cu un an înainte, cu 5 ani, cu 10 ani înainte. Trebuie chiar să fie ceva substanțial îmbunătăţit, ceva nou şi, evident, că teatru are un rol important, Opera, Orchestra Filarmonică. Toţi au, şi ştiu că aici aveţi mult mai multe instituții culturale. Muzeele trebuie să vină cu expoziţii nemaipomenite pentru anul acela, că dacă numai deschidem poarta în fiecare dimineaţă ca şi în orice alt an, se va întâmpla ca în orice alt an. Fiecare în parte trebuie să îşi creeze o gândire, o strategie proprie pentru anul în care comunitatea, oraşul este Capitală Culturală.

Domnule profesor,
Mulţumesc pentru invitaţie, mulţumesc pentru că mi-aţi prezentat astăzi o facilitate care depăşeşte cu mult aşteptările mele. Bineînţeles că am fost informat de colega mea unde vin, deci nu am venit chiar aşa, la total necunoscut, şi am avut așteptări mari. Realitatea este că sunteţi mult mai buni decât mi s-a descris şi vă felicit pentru acest lucru. În acest fel, cred că nu se supără nici universitățile, nici Primăria, dacă spun că sunt bucuros că pot, la sfârşitul acestei zile, să spun că am avut și un al treilea motiv pentru care am venit aici în Timişoara, şi anume ce aţi descris generic foarte frumos – Timişoara științifică. Ştiţi că am venit astăzi fiindcă este începutul anului universitar. Am vrut prin venirea mea să subliniez şi importanţa pe care o are proiectul Timişoara Capitală Culturală Europeană.
Cred că vizita mea aici la OncoGen arată clar că, după părerea mea, domeniul universitar nu este imaginabil rezonabil fără cercetare, cercetarea trebuie să fie parte din acest sistem. Am discutat un pic şi recunosc că m-aţi edificat în câteva privinţe, cum se corelează cercetarea în domeniul medical, în speță acum în domeniul cancerelor, cu aparatul administrativ care gestionează marele sistem public de sănătate. Şi cred că avem încă mult de lucru, ca să nu zicem altceva. Deci hai să ne apucăm! Eu sunt foarte mulţumit că am ajuns astăzi aici, am întâlnit oameni foarte, foarte dedicaţi în această facilitate, am avut și surpriza deosebit de plăcută să întâlnesc oameni tineri, care inventează și produc sisteme mai performante decât cele care se găsesc de obicei în piață. Toate acestea îmi confirmă faptul că Timișoara nu este doar locul unde a început Revoluția din decembrie, nu este doar locul unui cvartet performant universitar, al unei vieți culturale, ci este în continuare un oraș al inovării, un oraș unde Competitivitate se scrie cu C mare. Vă felicit pentru aceste lucruri! Îmi doresc să rămânem în legătură și să căutam, poate împreună, căi pentru a promova aceste inițiative care, după părerea mea, sunt  extrem de benefice pentru România.
Una din temele recurente la întâlnirile Consiliului European la care particip este competitivitatea europeană și competitivitatea Uniunii Europene. Noi dacă nu reușim să rămânem competitivi, o să cădem la nivelul de consumator și producția profitabilă va fi în altă parte. Astfel de centre îmi dau speranță că și noi, România, putem să fim în zona în care se inovează, o zonă care crește clar competitivitatea României și atunci avem tot interesul ca și societate să dăm toată atenția unor astfel de facilități. Mai ales că sunt create de oameni care știu foarte bine ce trebuie făcut, și vă felicit domnule profesor, oameni dedicați și unei întregi comunități urbane, care a dovedit că știe întotdeauna cum să meargă mai departe. Vă mulțumesc!

Îmi face foarte mare plăcere să fiu astăzi iarăși aici, în Timișoara. Știți că am o relație specială cu Timișoara și, de fiecare dată când vin, în ultimii ani, această vizită în Timișoara, pentru mine, a reprezentat cum reprezintă și astăzi, nu doar un moment politic, ci, cu siguranță, și un moment cu o încărcătură emoțională un pic mai specială pentru mine personal.
Îmi face mare plăcere să salut astăzi, aici, pe cei patru rectori, pe domnul Ministru al Educației, pe doamna Secretar de Stat. Îmi face mare plăcere să-l salut, îl revăd, și chiar în fața mea, pe domnul Primar. Știți că i-am mai spus Primar General. Acum, astăzi, i-am spus Primar General Cultural și cred că merită.
Vreau, de asemenea, să îl salut pe domnul Prefect, pe domnul Președinte al Consiliului Județean, dar, în mod special, vreau să salut acum pe toți studenții, și cei din sală, și cei din care, din varii motive, de ei știute, ne văd sau ne aud.
Am fost întrebat, chiar la intrarea în Universitate, de către jurnaliști, de ce am venit astăzi la Timișoara. Am venit din două motive. Primul este faptul că astăzi se deschide Anul Universitar 2016-2017 și am considerat că cele patru universități din Timișoara reprezintă universități de o calitate atât de bună, încât merită să facem aici deschiderea, iar studenții de aici, din Timișoara, sunt parte dintr-o viață universitară atât de vie, încât ei au subliniat acest lucru, și acesta este principalul motiv pentru care am venit astăzi la Timișoara.
Al doilea motiv, extrem de important, este, evident, faptul că Timișoara a fost selectată pentru a fi Capitală Culturală Europeană în anul 2021. Este o realizare notabilă deja faptul că Timișoara a fost selectată. Este o oportunitate extraordinară pentru Timișoara de a se arăta lumii, de a arăta lumii ce potențial mare are această capitală bănățeană și pentru a arăta lumii încă ceva important: că noi, în România, știm ce vrem și putem ce vrem. Vă felicit pe toți cei care au lucrat pentru această aplicație, vă doresc mult succes și sunt convins că, prin această Capitală Culturală Europeană, Timișoara va dovedi că este în continuare un oraș fanion al României. Felicitări!
Studenților, profesorilor, le doresc un an universitar cu multe reușite. Este imposibil ca această energie care s-a creat cu ocazia aplicației pentru Capitala Culturală Europeană să nu producă o energie suplimentară în universitățile, în cvartetul universitar timișorean. Sper, cred că acest lucru se va simți. Vă doresc rezultate frumoase!
Acum, este un moment festiv, deschiderea anului universitar, dar cred că aș greși dacă nu aș vorbi pe scurt și despre câteva chestiuni care vă preocupă și mă preocupă. Nu cred că este bine să trec peste temele care se dezbat în societatea românească.
Cred că vă așteptați de la mine să spun ceva despre proiectul România Educată. Poate vă așteptați să spun ceva despre chestiunea plagiatelor. Poate vă așteptați, unii cu plăcere, alții mai puțin, să spun și ceva despre campania electorală și despre alegerile care ne așteaptă în această toamnă.
Se aude foarte mult despre plagiate, persoane publice și mai puțin publice sunt acuzate că au plagiat. Există multe discuții, dacă este adevărat, dacă este fals, dacă trebuie să rămână în viața publică sau dacă trebuie să se retragă. Această discuție a luat amploare și acest lucru îl găsesc bun. Dacă vă amintiți, mai la început, când s-a discutat primul caz mai cunoscut de plagiat, această discuție la vremea respectivă nu a interesat  pe multă lume și nu a avut niciun efect electoral. Păcat! Este păcat că a durat atât până când această temă a devenit o temă publică importantă.
Acum este, și, domnule Ministru, ține de dumneavoastră, dar și de mulți alții, să clarificați aceste chestiuni. Eu cred că, în chestiunea plagiatului, este foarte important să avem un verdict clar și ca acest verdict să se găsească în timp util. Nu cred că ajută pe cineva ca analiza unei acuzații de plagiat să dureze atât ca și elaborarea lucrării de doctorat. Este evident că, între timp, politicieni au găsit că a acuza pe cineva de plagiat este o manevră politică care poate să aducă voturi. Și atunci, dumneavoastră, universitarii, trebuie să găsiți metodele să scurtați această discuție la un minim și să știm în cel mai scurt timp dacă persoana X a plagiat sau nu, și punct. Nu pot să înțeleg foarte bine de ce nici măcar acea primă acuzație de plagiat nu a fost lămurită în timp, cred că a durat 3-4 ani. Eu sunt convins că nu s-a lucrat atunci 4 ani la elaborarea lucrării. Între timp, avem noi și noi acuzații de plagiat.
Este dăunător pentru societatea românească ca astfel de discuţii să se prelungească foarte mult. E nevoie de un răspuns clar, care se dă cu maximă celeritate. Nu interesează pe nimeni, domnule Ministru, cum se numeşte comisia aia, sau comitetul sau cine analizează, dar ne interesează pe toţi să avem un verdict clar, simplu, fără echivoc şi într-un termen rezonabil. Iar dacă un politician este dovedit ca plagiator, el trebuie să dispară din politică. Dacă un cadru universitar este dovedit că este plagiator, trebuie să dispară din universitate. Dar şi atunci când se dovedeşte că nu a plagiat, este nevoie, mai mult decât în cealaltă variantă, ca acest lucru să se constate în timp util, foarte clar, fiindcă bunul renume al unei persoane se distruge foarte uşor, dar de reclădit e foarte greu.
Şi odată ce a existat în spaţiul public o discuţie de un an de zile că unul a plagiat şi că a copiat, după un an de zile e foarte târziu şi apară un verdict că poate că nu a plagiat, fiindcă nu mai interesează pe nimeni. Omul rămâne cu ştampila de plagiator. Din acest motiv, pentru a-i sancţiona pe cei care au copiat şi pentru a salva bunul renume a celor care nu au copiat, este nevoie de proceduri rapide, clare, credibile. Iată de ce, printre altele, este nevoie de proiectul România Educată.

România Educată nu înseamnă doar că în şcoală, în universitate lucrurile merg mai bine. Tinerii capătă abilităţi, nu doar stau acolo până le trece timpul şi întreaga societate devine conştientă, devine o societate educată, o societate care, în deplină cunoştinţă de cauză, hotărăşte în ce direcţie vrea să meargă. Şi dacă acest proiect va fi un succes, avem o mare şansă să reintroducem ceea ce se numeşte meritocraţie. Mai ales pentru tineri, şi cred că şi pentru studenţii de acum, este important să ştie că pot construi o carieră pe ceea ce au învăţat, pe abilităţile lor, și nu pe cunoștințele lor din politică. Nu cred putem să construim o Românie prosperă, o Românie respectată dacă nu reuşim să impunem, să reimpunem meritocraţia.
Cum să fim credibili în faţa altora dacă pentru a promova este mai important să cunoşti pe cineva decât să ştii ceva? Aşa nu se poate. De aceea, trebuie să eliminăm aceste proceduri care duc la netransparenţă, proceduri care încurajează nepotismul. Trebuie să revenim la o România predictibilă, cu proceduri transparente, cu oameni educaţi şi o administrație şcolară şi universitară eficientă, care se face pentru societate, nu pentru anumiţi din societate.
Aceste lucruri, toate aceste lucruri, vor fi de fapt miza alegerilor parlamentare. Și întotdeauna aceste lucruri sunt miza alegerilor parlamentare. Fiindcă, dacă avem un Parlament performant, atunci şi legea pe care o propune domnul Ministru, şi care trebuie să clarifice procedurile de doctorat, trece şi nu este întoarsă de nişte şmecheri din Parlament. Avem nevoie de un Parlament mai bun, mai performant, mai transparent, or asta, dragii mei, oricât de departe aţi fi de politică, oricât de dezinteresați, asta se realizează numai şi numai prin votul dumneavoastră. Nu există altă modalitate pentru un simplu cetăţean de a face ordine în politică, şi de ordine în politică avem nevoie. Oricât de interesantă, sau nostimă, sau plină de adrenalină ar fi campania electorală, în realitate contează ce votează cetăţenii, fiindcă asta se va întâmpla, şi eu sunt convins că noi avem nevoie de proiecte politice care ţintesc spre viitor, avem nevoie de viziune politică, avem nevoie de oameni politici care vor să construiască o Românie mai bună.
Dacă ne uităm acum la televizor, vedem o întreagă pleiadă de politicieni care ne spun că nimic nu merge, dar ce bine a fost pe vremea lor şi ce tari sunt ei, şi ce mari povestitori sunt, şi ce proastă e justiţia asta, că îi încurcă. Avem foarte multe discursuri retrograde, anti-justiţie, revanşarde, însă toate acestea nu rezolvă nicio problemă a României, nu rezolvă nici cea mai mică problemă. Ele doar par interesante, pare că sunt oameni preocupaţi de soarta naţiunii, dar, în realitatea, ceea ce trebuie să căutăm sunt politicieni care se implică pentru naţiune şi care vor să construiască pentru viitor.
Şi de aceea, dragi studenţi şi tineri, este nevoie de voi. Voi trebuie să fiţi o voce puternică ca să spuneţi ce vreţi cu România noastră. Şi cred că Timişoara, care a dovedit cu prisosinţă în decembrie '89 că a înţeles ce înseamnă a te ridica şi a spune ce vrei, această Timişoară eu sunt convins că există şi astăzi, şi va exista şi în viitor. Şi de aceea sunt convins că, de aici, studenţii, tinerii, cadrele universitare se vor ridica cu o voce puternică şi vor spune cum vor să arate viitorul României. Eu vă doresc o toamnă lungă şi bună, un an universitar cu noi şi noi succese şi o implicare civică pe măsura Timişoarei.
Acum este rândul vostru să mă întrebați ceva.
Educația este prioritate națională. Așa scrie în lege și așa îmi place să cred, că este. Însă, avem aici o mică problemă. În lege scrie că este prioritate națională și, pe oricine întrebați, politician național, politician local, o să vă spună, cu toată mândria patriotică, că educația este prioritate națională. Dar că, mai departe, de multe ori, nu mai urmează nimic. Noi putem să transformăm educația dintr-o prioritate națională declarativă într-una reală dacă găsim cele mai bune metode pentru a face întreg procesul mai performant, mai adaptat nevoilor societății. De exemplu, adaptat nevoilor pieței de muncă. Dacă facem toate procedurile mai transparente, dacă reușim să facem procesul instructiv-educativ mai ușor de înțeles și mai atractiv, nu numai pentru elevi și studenți, ci și pentru părinți. Cred că toți cei de aici, din sală, au întâlnit părinți foarte revoltați, care sunt total nemulțumiți de școală, care sunt total nemulțumiți de rector sau de director și care vă spun într-o jumătate de oră ce trebuie să faceți. Poate au dreptate, dar eu cred că acest proces, despre ce trebuie să facem, ce vrem să facem, trebuie să fie un proces foarte amplu, care reunește și opiniile elevilor, și opiniile studenților, opiniile profesorilor, opiniile profesorilor universitari, până la urmă, și opiniile politicienilor, că politică fără politicieni nu se poate face. Și atunci, abia, după un proces de consultare, vom putea să știm care ar fi liniile care ne ghidează spre un învățământ mai performant și spre acceptarea în societate și, implicit, în rândul persoanelor cu putere de decizie, că educația este prioritate națională, fiindcă așa e bine pentru România și nu pentru că așa scrie în lege.
Cred că aici, dacă vorbim despre directorii de şcoli, putem să discutăm chiar două chestiuni: cea ridicată de dumneavoastră şi marea discuţie care se poartă în această perioadă despre când şi cum va fi concursul pentru directorii de şcoli. Ministerul Educaţiei, domnul Ministru a propus ca în această perioadă să aibă loc concursurile de ocupare a posturilor de director în învăţământul preuniversitar. Mi-a spus despre această intenţie într-o discuţie informală, fiindcă nu este treaba Preşedintelui să fie de acord sau în dezacord cu o procedură administrativă a unui ministru, dar, ca persoană care are în continuare o afinitate foarte puternică spre sistemul preuniversitar, mi s-a părut o idee foarte bună. Cum ideea de a alege în colectiv dintre dascăli prin vot directorul nu mi se pare o idee foarte bună. Însă, dacă mergem un pic mai în profunzime, vedem că aceste chestiuni nu se contrazic aşa de tare precum pare la prima vedere. Una la mână, haideţi să discutăm, doar foarte puţine cuvinte, despre când ar trebui să se facă concursurile pentru directori. Eu cred că acum este o perioadă bună. Cei care lucrează în preuniversitar şi elevii ştiu foarte bine că peste vară nu se poate, fiindcă peste vară au loc toate examenele naţionale. Este examenul Evaluarea Naţională la finalul clasei a VIII-a, este BAC-ul, sunt titularizările, transferările şi aşa mai departe. Este imposibil să faci în prima parte a verii examen pentru directori, fiindcă directorii sunt toţi prinşi în toate comisiile. Iar în a doua parte începe de la capăt. Vine sesiunea de BAC de toamnă şi aşa mai departe. Deci, mi se pare ciudat că sunt unii, care chiar au avut funcţii în domeniu, care afirmă că vara este o perioadă bună. Eu cred că o astfel de afirmaţie poate fi explicată doar printr-un politicianism electoralist. A doua chestiune, despre cine ar trebui să fie director. Cred că, într-un fel, preselecţia se face de fapt în colectivul de dascăli. Dacă urmărim un pic cine merge, cine se prezintă la concursul pentru director, o să vedem că în majoritatea cazurilor sau, hai să zicem, că cel puţin în multe cazuri este o singură persoană. Această persoană, când o întrebaţi, şi eu am avut pur întâmplător ocazia să pun această întrebare de multe ori: de ce aţi venit la concurs? Mulţi spun: mi-au cerut colegii fiindcă au încredere în ce fac. Şi atunci înţelegeţi de ce spun că nu este o contradicţie. În multe colective, există deja percepţia că o anumită persoană ar fi cea mai potrivită, şi acea persoană merge, se prezintă la concurs şi, de regulă, devine atunci directorul unităţii respective. Există, sigur, şi situaţia, pe care o găsesc iarăşi bună, când în colectiv sunt mai multe persoane dornice de afirmare şi atunci sunt doi sau trei candidaţi, ceea ce permite sistemului, în speţă comisiei, să selecteze candidatul cel mai bun şi astfel se obţine un câştig iarăşi pentru şcoală.
Practic, aţi pus întrebarea, aţi adus toate argumentele, nu aş fi putut să o fac mai bine şi, de asta, vreau să subliniez acest lucru şi, practic, aţi dat deja o parte din răspuns. Dar numai o parte. Daţi-mi voie să completez eu, fiindcă întrebarea am înțeles-o aşa: Ce trebuie noi, studenţii, să facem ca să fie băgat în seamă învăţământul, să fie finanţat, să fie transparente procedurile şi să devină mai performant?, dacă am înțeles bine întrebarea.
În afară de chestiuni foarte practice, eu cred că aveţi, studenţii, câteva instrumente nemaipomenit de puternice. Când îi ascultaţi pe politicieni cu un pic de atenţie, toţi, şi eu am făcut-o, o să se refere la tineri şi la studenţi, ei sunt viitorul, evident. Dar acest viitor trebuie să capete o voce şi, ca atare, faceţi-vă auziţi! Protestaţi, dacă nu sunteţi băgaţi în seamă! Dacă nu voi, cine să protesteze? Veniţi cu soluţii şi, foarte important, admit şi susţin independenţa mediului universitar faţă de politic. Dar ar fi păcat, ar fi o greşeală fundamentală dacă studenţii, persoane fizice, n-ar avea opţiune politică. Trebuie să gândiţi politic nu în universitate, în societate şi atunci implicaţi-vă! Implicați-vă în organizaţii non-guvernamentale, în organizaţii studenţeşti şi intraţi, vă rog, în partide! Cum vreţi să dispară acei dinozauri cu discursuri retrograde, dacă nu vine nimeni din urmă? Ei ocupă un loc mare, fac o umbră mare. Micşoraţi-o!
Sper să nu vă răspund prea în detaliu, fiindcă intru în zona domnului Ministru aici şi nu aş vrea să înţeleagă cineva că vreau să-i dau teme. Dar această chestiune este cam în nucleul problemei. Dacă nu reuşim să avem un sistem educaţional care pregăteşte tinerii pentru viaţă şi pentru o Românie a viitorului, atunci nu am făcut nimic. Absolut nimic. Nici măcar nu reușim în ziua de astăzi să atingem gradul de alfabetizare pe care l-am avut cu ani în urmă. Este o tragedie naţională. Despre asta nu vorbeşte nimeni, că nu dă bine la politică, dar asta e, nici măcar alfabetizarea nu reuşim să-o aducem la nivelul pe care l-am avut cu ani în urmă. Există, nu o problemă, nu aș numi-o o problemă, a sistemului educaţional cu piaţa muncii, sau a sistemului universitar cu piaţa muncii. Este o catastrofă naţională, or o necorelare profundă şi gravă. Cum altfel putem să ne explicăm că toţi investitorii români şi străini cer forţă de muncă cu calificări medii, meseriaşi, şi noi avem o ţară plină de licee teoretice, dar nicio şcoală care îi pregăteşte pentru o meserie. Rezultatul? Este o tragedie naţională. Îi ducem pe toţi până la BAC. Îi minţim. Actualul sistem de învățământ preuniversitar îi minte pe elevi şi pe părinţi că le dă o educaţie potrivită. Nu le dă, fiindcă nu este adaptată nici pieţei muncii, nici individului. Şi atunci, toţi ajung la BAC şi cred că este totul ok, dar nu este. Anul trecut, o jumătate de generaţie a picat la BAC. Anul acesta a fost un pic mai bine, doar o treime din generație a picat la BAC. Acest procent trebuie să fie infim. Nu ştiu cât ar fi optimal, 5%, 10%. Dar o jumătate de generaţie? Vă daţi seama ce tragedie naţională am creat aici? Sistemul preuniversitar este neadaptat, este prost orientat, foarte prost construit şi trebuie reconstruit din temelii. Trebuie să avem, evident, filiera teoretică care îi pregătește pe cei dornici şi capabili să ajungă la BAC, să studieze şi să meargă mai departe. Este însă la fel de evident că trebuie să dăm o șansă și tinerilor care nu mor de dragul cărții, și sunt mulți, și nu trebuie să îi condamnăm pentru asta, dar care vor să învețe ceva. Sunt mulți și, cu siguranță, și dumneavoastră îi cunoașteți, care sunt înnebuniți după mașini, vor să lucreze la mașini, să repare mașini, să meargă la curse, orice. Nu le dăm nicio șansă. Sunt alții care vor să învețe, de exemplu, să fie zidari, fiindcă se plătește bine. Nu e niciun fel de chestiune de onoare. E onorabil să fii un meseriaș bun, asta trebuie să învățăm și asta trebuie să-i învățăm pe părinți, fiindcă tinerii poate ar ști ce ar vrea, dar nu sunt lăsați. Pentru că acasă li se spune că trebuie să aibă o diplomă, ca și cum viața s-ar clădi pe o diplomă. Nu, viața se clădește pe abilități și pe o pregătire profesională. Segmentul universitar, am vorbit cu mulți investitori, și când am fost Primar, și de când sunt Președinte, și toți îmi spun: este extraordinar că pregătiți atâția politologi, atâția juriști, atâția economiști, dar pregătiți, domnule, și câțiva ingineri, că nu avem pe cine să angajăm în fabrici. Iar inspectorii generali spun: domnule, toate bune și frumoase, dar azi, mâine nu mai avem cine să predea mate și fizică, pentru că nu se mai studiază. Deci, sistemul universitar este necorelat cu piața muncii. Problema nu este așa de gravă ca în sistemul pre-universitar. Din păcate, problema însă dă bătăi de cap multor tineri, fiindcă ei se trezesc cu o diplomă. Am auzit de foarte puține ori că cineva și-a terminat studiile și nu a căpătat diplomă, fiindcă universitatea are tot interesul ca tot poporul care a studiat să și termine, să aibă o diplomă. Altfel, renumele universității este afectat și nu e bine. Deci, condiția cea mai importantă în ziua de astăzi pentru a-ți termina studiile este să fii acolo, nu să fi învățat ceva. Nu-i bine. După părerea mea, nu este bine. Acest lucru se poate corecta foarte ușor. Trebuie să creștem calitatea în sistemul universitar și trebuie să avem curajul să spunem tinerilor că poate e bine ca, atunci când își aleg ce vor să studieze, lucrul acesta să fie corelat și cu ce se cere pe piața muncii și cu ce abilități și aptitudini are. Și, atunci, lucrurile vor merge gradual mai bine. Deci, nu avem o problemă, avem o catastrofă de corelare.
Din punctul meu de vedere, este foarte simplu să vă implicați, prin două căi. Una, să vă faceți auzită vocea prin organizațiile specifice. Există cluburi ale investitorilor. Există ONG-uri care se ocupă. Există o serie de instituții formale care se ocupă de investitori. Faceți-vă auzită vocea și nevoia de forță de muncă calificată în România. Dacă dumneavoastră, și mulți alții, spuneți că este nevoie de ingineri, probabil cineva o să audă acest lucru. Dacă le spuneți politicienilor că este nevoie și de meseriași, nu numai de universitari, pentru ca o societate să funcționeze, probabil o să vă audă. Și, în al doilea rând, cred că este bine să îi luați în practică. Așa, la experiența mea, la discuții teoretice, toată lumea spune: E senzațional să avem învățământ dual, să facă și practică, și teorie. Ok. Până când întrebarea se pune: Unde să facă practică? Că întreprinderile alea socialiste, ca pe vremuri, nu sunt. Pe vremea mea, nu te întreb nimeni. Erai repartizat la o fabrică. Acum trebuie să vină cel care conduce întreprinderea, să zică: domnule, eu vreau să iau cinci studenți și îi plătesc pentru practică. Mai rar aceste oferte. Sau altul vine și spune: domnule, eu am firmă de construcții și vreau să iau zece tineri care se pregătesc pentru meserii în construcții, îi plătesc, îi duc acolo și îi învăț. Aceste două modalități sunt esențiale. Să spuneți ce vreți și să luați practicanți. Nu pe banii statului, fiindcă, în contrapartidă, puteți să le oferiți job asigurat la terminarea ciclului de studii. Evident că și statul trebuie să participe cu o cotă rezonabilă, dar așteptările, de regulă, nu vorbesc despre dumneavoastră, vorbesc la modul general. De regulă, toți știu ce trebuie făcut, dar, când vine vorba să facă, lucrurile încetinesc, așa, un pic mai tare. Acestea sunt cele două chestiuni. Și, atunci, va funcționa perfect. Cunoașteți foarte bine, pentru că reprezentați o mare națiune industrială, importanța apropierii între școală și mediul antreprenorial. Și, dacă se recreează această legătură, lucrurile vor funcționa mult, mult mai bine.
Hai să începem cu partea a doua. Eu cred că ar fi foarte bine ca un student să poate alege și cursuri din cu totul alt profil. Nu cred că, prin asta, devine un specialist mai bun. Dar cred că devine un om mai bun. Până la urmă, pentru societate, acest este un lucru extrem, extrem de valoros. Ceea ce se învață în facultate duce la două evoluții ale personalității. Odată, evoluția evidentă spre specializare și, după aceea, spre hiperspecializare, care este necesară, este dorită și, cu atât mai bună perfecționarea și cât mai profund ancorată, cu atât mai bine. Pe de altă parte, posibilitatea de a intra și în alte domenii îți creează capacitatea de a înțelege the bigger picture, cum s-ar spune, imaginea mai mare, legăturile între domenii, felul în care funcționează societatea. Și este un lucru la fel de valoros ca și specializarea. Cum se poate realiza? Asta este o chestiune pe care, cu siguranță, universitarii o vor elucida și, dacă studenții au această dorință, personal cred că ar fi un lucru de salutat. În ce privește problema demografică, pot să vă mărturisesc că această chestiune a fost, cu siguranță, una din temele care m-au condus la nevoia proiectului România Educată. Unii din sistem știm demult că populația școlară scade, chit că unii au preferat să ignore această chestiune. Politicienii, până în ziua de astăzi, o ignoră total, majoritatea. Sunt foarte puțin care îi dau atenție. Însă, problema există. Noi putem să inventăm politici sociale bune, care, poate, dau rezultate, dar trendul descendent nu se poate inversa decât peste o generație sau, de regulă, două. Deci, dacă mâine, Parlamentul ar decide cele mai deștepte, smart și bune politici sociale, declinul demografic s-ar inversa, probabil, peste 20 sau 30 de ani, cel mai devreme. În practică, aceste lucruri au impact mai degrabă moderat. Și, atunci, trebuie să trăim cu această situație tristă, că suntem tot mai puțini și studiile arată că, dacă în ziua de astăzi, în România, suntem cam 20 de milioane de oameni, în 2050, vom fi undeva la 15, 16 milioane. Și asta, indiferent ce facem. Dacă facem politici sociale bune, după mult timp, o să crească iarăși populația României. Dar, faptul că acum avem o descreștere care se va menține mai multe decenii este un fapt cu care trebuie să trăim și un fapt pentru care trebuie să ne adaptăm, de exemplu, politicile educaționale. Nu putem să continuăm pe principiul expansiv. Am avut mulți ani creșteri, o creștere demografică, și atunci politicienii de la vremea respectivă nu au considerat că e foarte important să dirijeze sistemul educațional spre înaltă performanță. Important este au fost mulți, și-or munci, și lucrul merge. Da, a mers atunci destul de prost și, în viitor, dacă continuăm așa, va merge mai prost. Ca să putem să compensăm declinul demografic, trebuie să avem generații de tineri din ce în ce mai performante, mai bine educate, pentru a deveni mai performanți în viața lor, în cariera lor. Pentru a transforma România dintr-o țară cu o dezvoltare, hai să îi zicem medie, ca să nu comentăm mai mult pe tema asta, să o transformăm într-o țară foarte performantă, o țară care este atractivă pentru tehnologicii moderne, pentru high-tech, care este performantă și atractivă pentru industrii care aduc câștiguri. Altfel, o să ajungem peste douăzeci de ani să avem tineri, unii bine pregătiți, alții prost pregătiți, cu număr imens de pensionari, care nu își vor lua pensiile pentru simplul motiv că generația tânără nu mai produce suficient. Pentru a avea o generație tânără care poate și știe să își întrețină întreaga societate, este nevoie ca generațiile să devină din ce în ce mai bine educate și din ce în ce mai performante. Și aici apar două beneficii, care nu sunt deloc de lepădat. Tânărul mai bine pregătit, mai performant, câștigă mai mult în viață și devine un om mai mulțumit că a realizat ceva, plus că poate, prin contribuțiile pe care le face, să contribuie la întreținerea întregii societăți la un nivel satisfăcător. Iată de ce avem nevoie de educație din ce în ce mai performantă, pentru a crea o societate din ce în ce mai performantă.
Tocmai ceea ce am detaliat mai înainte nu este posibil fără un sistem universitar foarte performant și, chiar dacă e nevoie să avem învățământ dual și să avem și meseriași foarte bine pregătiți, ținta noastră trebuie să fie ca o proporție din ce în ce mai mare dintre tineri să studieze. Dar nu doar să studieze ca să aibă o diplomă, ci să studieze și să devină foarte buni specialiști și foarte performanți. Deci, rolul este unul vital și putem să ajungem acolo doar dacă reușim să facem universitățile mai performante. Și aici, poate o completare la întrebare dinainte, universitățile trebuie să devină mai performante, dar, cum ele sunt foarte multe, cu foarte multe locuri de studii, și tinerii sunt tot mai puțini, este evident ce se va întâmpla. Fenomenul se numește contracție și creșterea calității. Ca să avem o calitate mai bună, trebuie să reinventăm competiția. Fără competiție, nu este posibilă creșterea calității. Acest proces este, probabil, foarte dureros pentru unele universități care nu reușesc să își crească nivelul, dar este foarte benefic pentru societate și pentru universitățile care reușesc să producă educație de mare calitate și vor avea un număr tot mai mare de solicitanți. Și, atunci, cu siguranță, vom asista la un proces care nu se întâmplă de azi pe mâine, aici vorbim de un proces care durează decenii. O să avem mai puține universități, mai performante. O să avem câteva universități care asigură nivelul mediu, pentru regiuni și pentru localități. Și o să avem, hai să zicem nu o dispariție a unor universități, ci probabil vom avea o unire a unor universități, din mai multe într-una singură, pentru a redeveni mai competitive.
Domnule Rector, cu siguranţă că o parte din întrebarea sau din întrebările dumneavoastră le-aţi adresat, mai degrabă, domnului Ministru care, probabil poate să vă lămurească foarte bine, sau doamna Secretar de Stat, care se ocupă de domeniu. Chiar dacă cunosc unele din răspunsuri, daţi-mi voie să nu vă răspund în detaliu, ci să vă răspund politic. Ştiu că nu vi se pare neapărat satisfăcător, dar aceste lucruri nu vor deveni realitate înainte de a avea un Guvern care înţelege nevoia unui sistem educaţional performant şi înainte să avem un Parlament care sprijină Guvernul în acest demers. Am dat înainte exemplu, domnul Ministru a venit cu o iniţiativă de modificare a legii învăţământului pentru a îmbunătăţii aspectele legate de doctorate şi de identificarea şi clarificarea cazurilor de plagiat. Ştiţi foarte bine că, în Parlament, atâta s-au amestecat acest act normativ până a ieşit contrariul. L-am trimis înapoi, în Comisie au discutat tot ce au vrut ei. De asta spun, că este nevoie de un Guvern care alocă fonduri şi ştie de ce o face şi susţin acest lucru. E nevoie de o administraţie în Minister care alocă eficient, pe programe performate, aceste finanţări. Şi este clar nevoie, şi asta se leagă şi de ceea ce avem acum într-un viitor foarte apropiat de alegeri, avem nevoie de un Parlament care şi el înţelege această nevoie şi participă la elaborarea unei legislaţii mai bune, nu la frânarea iniţiativelor Guvernului de a avea o legislaţie mai performantă. Atunci când vom avea Parlament mai performant, mai transparent, care nu lucrează pentru anumiţi, ci pentru societate, un Guvern care doreşte să facă aceste lucruri, atunci vom putea să mergem înainte. Până atunci, însă, nu este cazul să, nu mă înțelegeți greşit, nu este cazul să cădem într-un pesimism contraproductiv. Sunt universităţi care şi acum ştiu ce au de făcut, şi bine fac că le aplică, dar ca să devină normă generală, e nevoie de un pic mai mult. Fără a ridica întreg sistemul pe o treaptă calitativă superioară nu schimbăm mare lucru. Că universităţile care sunt performante sunt şi acum, au fost şi acum 10 ani, au fost şi acum 20 de ani în condiţii, ca să admitem ceea ce e adevărat, mult mai proaste decât acum. 
Este foarte adevărat şi dacă vom avea profesori bine pregătiţi, atunci vom avea o şcoală mai bună şi elevi mai bine pregătiţi. Din păcate, nu este aşa simplu, pentru că nu doar pregătirea lor în şcoală influenţează în carieră şi în viitor, ci şi mulţi alţi factori care, la prima vedere, poate nu sunt percepuţi aşa de bine. Dar, până aici aveţi dreptate, formarea iniţială a profesorilor, după părerea mea, este într-o situaţie care ar trebui mult îmbunătățită, dar nici pe vremea mea nu a fost grozavă. Nu aici am făcut noi regresul cel mai semnificativ. Cred că problema esenţială este una a societăţii. Foarte mulţi tineri au dorit şi doresc să devină dascăli, sau profesori, sau profesori universitari, pentru că au avut astfel de modele. Şi, atunci, vor să fie ca cei pe care i-au admirat, vor să fie dascăli în sensul cel mai larg. Sistemul educaţional le dă această posibilitate, îi pregăteşte destul de bine în specialitate, îi pregăteşte destul de prost în zona psihopedagogică şi a practicii, dar ei se descurcă. Ajung în societate şi găsesc că acolo nu e aşa cum şi-au dorit ei. Dascălii nu au fost niciodată oameni bogaţi şi nimeni, vă asigur, nu s-a făcut dascăl ca să devină bogat sau să câştige bine. Oamenii s-au făcut dascăli fiindcă au admirat un dascăl pe care l-au avut, fiindcă vor să formeze tânăra generaţie şi vor să primească un pic de respect din partea societăţii. Partea cu respectul societăţii s-a diminuat de la an la an, am avut înalţi reprezentanţi ai statului, chiar cei mai înalţi reprezentanţi ai statului, care au spus naţiunii la televizor că ei au fost elevi slabi şi, totuşi, uite unde au ajuns, ce-i cu povestea asta cu educaţia? Eroare fundamentală. Şi dacă ai fost prost, să fii tăcut. Avem o societate care are așteptări foarte mari care de multe ori nu sunt satisfăcute, şi ele, în loc să se transforme întru-un dialog, se transformă într-o confruntare profesori – părinţi, şi, în ansamblu, dascălul nu este privit ca o verigă importantă în societate. Cea mai banală şi clară dovadă este nivelul salarizării. O societate care îşi respectă dascălii nu-i lasă să trăiască la pragul sărăciei. Paradoxal, noi am construit o societate care are foarte multe pretenții, fără însă să vadă nevoile marilor sisteme care, pe urmă, pot să le satisfacă aceste pretenţii. Dascălii sunt de multe ori prost pregătiți şi de multe ori jigniţi, dar ne așteptăm ca școala să fie extrem de performantă (…).

Domnule Rector, Domnule Vicepremier, Domnule Ambasador, Onorată asistență,
Ați formulat-o foarte bine, am venit să transmit câteva gânduri. Toți antevorbitorii mei sunt mai buni specialiști în acest domeniu despre care discutăm și eu nu mi-am propus să fac pe specialistul, dar mi-am propus să vin cu câteva întrebări, unele deloc confortabile pentru unii din sală, și mi-am propus să prezint câteva exemple și câteva idei care, sper eu, vor duce la o discuție vie după ce închei această scurtă introducere.
Dați-mi voie, în primul rând, să mulțumesc organizatorilor, domnului Rector, colegelor și colegilor dumneavoastră, care s-au preocupat pentru a organiza în condiții foarte bune această întrunire.
Dați-mi voie să încep cu un exemplu. Am văzut la televizor că în cinci localități din Galați am avut zilele trecute inundații. I-am rugat pe colegii mei să sune la toate autoritățile de acolo și să îmi spună ce s-a întâmplat acolo și ce cred oamenii de acolo că ar fi fost bine să se facă sau ce ar fi fost posibil să se facă. În acest fel, s-a vorbit cu toți cei cinci primari, cu Prefectul, cu șeful ISU și am aflat că toate cinci comunele se află pe un pârâu, cred că Suhu se numeşte pârâul. Am aflat că albia nu a fost întreţinută prea bine. Am aflat că acum câţiva ani s-a început o investiţie la un baraj, care trebuia să protejeze exact aceste comunităţi, şi această investiţie a fost abandonată. Şi am aflat că, din fericire, nu sunt victime omeneşti.
Toată situaţia m-a întristat şi sunt alături de oamenii care au suferit acolo. Fiindcă chiar dacă nu sunt victime omeneşti şi nu sunt pagube majore, eu cred că oricine poate să înţeleagă că e o tragedie dacă ţi-e inundată întreaga curte, dacă toată gospodărie este inundată şi, cu siguranţă, mulţi dintre cei afectaţi sunt oameni săraci, pentru care şi pierderea câtorva animale mici este o mare problemă.
Autorităţile au intervenit imediat după ce jurnaliştii au transmis ce se întâmplă acolo. Abordarea autorităţilor a fost, aşa cum o ştim, una reactivă. După ce s-a întâmplat dezastrul, au mers acolo, au ajutat, au fost evacuaţi oameni. Sute de familii au fost evacuate. Unii au ajuns să fie cazaţi în şcoli, alţii în cămine culturale, mulţi au plecat de bună voie din casele lor şi s-au dus la rude, la prieteni.
Se putea şi altfel? Probabil se putea. Dacă s-ar fi finalizat barajul în amonte, probabil inundaţiile nu ar fi fost de această amploare sau poate nu ar fi fost deloc. Dacă oamenilor li s-ar fi explicat că nu e bine să construiască o casă în albia râului, probabil ar fi fost mai puţine gospodării inundate. Dacă ar fi fost decolmatate din timp şanţurile de scurgere, poate ar fi contat şi acest lucru.
E nevoie de proceduri, de reguli, de intervenţii mult mai ferme şi mult mai clare. Şi este nevoie să intervenim înainte să se întâmple dezastrul, acolo, evident, unde acest lucru este posibil.
Noi suntem ţara care tot timpul este luată prin surprindere. Inundaţiile ne iau prin surprindere. Sigur, nimeni nu poate să prevină ploaia, dar putem să construim un baraj şi putem să decolmatăm albiile. Aproape invariabil, prima ninsoare ne ia prin surprindere. Cu toate că ştim că, de regulă, vine iarna și putem să angajăm firme care să ocupă de deszăpezire în timp util, doar că nu o facem. Şi dacă vorbim de proceduri şi felul în care se intervine, de multe ori, este, hai să zicem, cel puţin discutabil.
Şi dacă vorbim de proceduri şi ce impact are lipsa unor proceduri, nu pot să nu mă refer la acel incident din Sibiu, care m-a întristat. Sibiul este oraşul meu. Şi am urmărit stupefiat, ca şi dumneavoastră, acele imagini cu un urs care se plimbă prin oraş şi, pur şi simplu, e împuşcat. Cum e posibil să existe ISU, Poliţia, Poliţia Locală, să se adune 50 de oameni la urs efectiv, să strige toţi pe acolo şi, în final, în loc să vină cineva de la DSV sau de la ISU cu o puşcă cu tranchilizante, cineva zice: împuşcaţi-l, că poate e periculos?
Nu am fost acolo şi este o pură coincidenţă că lucrul s-a întâmplat în oraşul meu. Dar, din film, mi s-a părut că acel animal a fost, pur şi simplu, speriat şi a fugit. Nu ştiu dacă dumneavoastră aţi avut altă impresie când ursul încerca dintr-un ghiveci de flori să se suie pe perete, nu părea absolut deloc agresiv.
Nu era mai simplu ca, în loc de 50 de oameni neinstruiţi şi dezorganizaţi, să avem acolo doi-trei oameni pregătiţi pentru aşa ceva, care ar fi intervenit în linişte, fără panică şi fără a crea o emoţie enormă?
Vedeţi că emoţia face parte din ecuaţie. Şi la dezastre, şi în cazul unor acţiuni teroriste, că de asta se numesc aşa, apare teroarea. Emoţia este un factor deosebit de important. Şi pentru a preveni emoţii inutile, puternice şi negative, este nevoie de proceduri clare. Este nevoie de proceduri clare pentru oamenii care trebuie să intervină. Minimum minimorum ar trebui să se stabilească, la nivel de Guvern, bunăoară, sau la Ministerul de Interne, cine intervine. Fiindcă nu e prima dată. Şi nu va fi ultima dată.
România este, spre norocul nostru, o ţară bogată. Avem, încă, foarte multe animale sălbatice şi tot timpul ne intersectăm cu ele, fiindcă le-am micşorat habitatul de la an la an. Şi, atunci, nu ar face sens să avem oameni instruiţi pentru asta? Cum avem instruiţi să stingă un foc, cum avem oameni instruiţi să descarcereze pe cei care au fost prinşi într-un accident, să avem şi câţiva care prind un animal care s-a rătăcit în oraş. Cred că ar face sens.
Nu este un dezastru natural dacă un urs intră într-un oraş. Dar, credeţi-mă, emoţia care se creează este comparabilă cu emoţia care se creează în cazul unui dezastru natural. Şi de astfel de emoţii negative nu avem nevoie.
Şi, atunci, se pune, iarăşi, întrebarea: de ce ne ia totul prin surprindere? De ce suntem mereu surprinşi? Nu suntem noi, românii, capabili să depăşim această fază primitivă de a fi mereu surprinşi? Eu cred că da. Eu cred că suntem capabili, dar aceste lucruri nu sunt nici simple, nici de la sine înţelese. Este nevoie ca cei care răspund de ţară, începând de la Preşedinte, la Guvern, la autorităţile locale, să facă un plan. Un plan pentru toate aceste situaţii.
Şi să avem proceduri simple, proceduri clare, fiindcă oamenii din teritoriu care le aplică, de regulă, nu sunt profesori universitari în management, sunt oameni simpli. Și procedura trebuie scrisă de aşa natură încât şi omul simplu, când o citeşte, înţelege ce are de făcut, cu cine se relaţionează şi care e scopul acţiunii. Fără aceste norme simple, nu este posibil să avem intervenţii eficiente.
Şi intervenţiile sunt doar o parte din problemă. Mult mai ieftin - şi foarte bine, vă mulţumesc că aţi menţionat comparaţia - un euro la prevenţie versus şapte euro la intervenţie. Este exact acelaşi lucru pe care îl discutăm şi când vorbim despre sănătate. E mult mai simplu să faci prevenţie, să te duci din timp la medic, înainte să ai o problemă gravă, decât să te duci când trebuie intervenit chirurgical. Exact aceeaşi logică putem să o aplicăm şi când vorbim despre prevenirea dezastrelor. E mult mai simplu să decolmatezi o albie, să construieşti un baraj, decât să intervii pe urmă şi să ai, Doamne fereşte, şi victime omeneşti.
Se pune întrebarea: cât de rapidă trebuie să fie intervenția? În cât timp trebuie să aibă loc? Și cred că aici specialiștii ar trebui să ne spună în cât timp e rezonabil să se intervină. E rezonabil să se intervină abia după jurnaliștii transmit reportaje? Eu cred că e rezonabil să se intervină înainte. Salvatorii trebuie să fie primii acolo, chestiune legată de viteza de reacție instituțională. Cine ar trebui să meargă acolo? Păi, în funcție de câți jurnaliști sunt, la noi merg primii politicienii, și dau sfaturi. După aceea, vin și echipele de salvare și lucrurile, în multe situații, trebuie să fim fair, se rezolvă. Dar sunt situații care se rezolvă prost sau unde reacția este inadecvată.
Doi factori, după părerea mea, pot contribui semnificativ la ameliorarea acestor riscuri. Este educația și solidaritatea. Oamenii trebuie educați. După părerea mea, oamenii trebuie învățați ce să facă. Nu au de unde să știe dacă nu le spune nimeni. Oamenii trebuie educați și educație trebuie să înceapă de timpuriu, din primele clase. Nu trebuie să facem exerciții complicate. Este suficient să le spunem copiilor, în cazul unor dezastre, ce să facă. Că, dacă se cutremură pământul, face sens să intri, de exemplu, sub o masă. Nu face sens să intri în lift. Sau, dacă plouă foarte puternic, nu face sens să vezi dacă știi să înoți într-un râu care s-a umflat. Face sens, însă, să te refugiezi pe cel mai apropiat deal, şi așa mai departe, chestiuni foarte, foarte simple.
Iar solidaritatea, cred că nu trebuie să explic de ce avem nevoie de solidaritate, doar că, din când în când, trebuie să o şi dovedim.
În final, două concluzii. Dezastrele au loc, vrem, nu vrem, şi atunci e mai bine să ne pregătim decât să nu ne pregătim. Şi al doilea lucru: dezastrele pot fi studiate. Putem să avem studii care ne spun cum trebuie reacţionat, cum trebuie prevenite, cum trebuie tratate.
Și aici Universitatea de Construcţii, domnule Rector, are un rol extrem de important. Dumneavoastră, domnule Rector, împreună cu colegele şi colegii dumneavoastră, nu doar că aveţi un rol extrem de important în educarea unor tineri ingineri, în construcţii şi în toate specialităţile, toate şapte, am reţinut bine, pe care le predaţi aici. Aveţi şi un rol foarte important într-o zonă care e mai puţin cunoscută, în stabilirea normelor şi standardelor. Acestea contribuie la prevenire, sunt foarte importante.
Și toate aceste lucruri eu am ţinut să le ducem la un nivel foarte înalt. Vă amintesc, cu modestia cuvenită, că în Strategia Naţională de Apărare a Țării, un concept care, pentru mine şi pentru echipa mea, a fost foarte important, a fost siguranţa cetăţeanului. Or, aceste măsuri de prevenire a dezastrelor, după părerea noastră, fac clar parte din categoria măsurilor care sunt destinate pentru creşterea siguranţei cetăţeanului. Și din toate aceste motive am venit astăzi aici, ca să avem o dezbatere pe aceste teme. Vă mulţumesc!
Mulţumesc, doamnă profesor! Da, putem să ne implicăm, dar nu putem să preluăm atribuţiile Guvernului sau atribuţiile unor reglementatori. Dar cu mare plăcere putem să fim facilitatori pentru astfel de discuţii. Foarte pe scurt, mă voi referi la ce a spus antevorbitorul dumneavoastră, Crucea Roşie, care este un partener deosebit de important pentru noi toţi. Şi tot un partener deosebit de important, trebuie să recunoaştem, este media. Pe mine să ştiţi că nu mă deranjează faptul că jurnaliştii aleargă după senzațional, pentru asta sunt plătiţi mulți dintre ei, dimpotrivă, cred ce este bine. Au fost foarte multe situaţii în care autorităţile au devenit active, în cadrul abordării reactive, abia după ce au văzut că ceea ce se întâmplă se transmite la televizor sau se vorbeşte. Cred că, din păcate, societatea noastră este în faza în care administraţia noastră mai are câteodată nevoie de câte un ghiont care poate să vină foarte bine via media.
Cred că cea mai bună educare în acest domeniu este banul. Oamenii trebuie să înțeleagă și să vadă că dacă ei investesc într-o clădire care este bine făcută, atunci ei vor plăti o primă de asigurare mică, iar alături, cineva care investește într-o locuință aparent ieftină, dar într-o clădire care este vulnerabilă, plătește o primă de asigurare foarte mare și atunci oamenii cu siguranță încet-încet își vor da seama că, pe termen lung, nu contează doar investiția atunci, ci contează cât a cheltuit cu întreaga locuință. Este un proces de educare care, de regulă, durează un pic mai mult. Nu cred că este realist, s-a mai spus aici despre asigurarea obligatorie. Este obligatorie, dar asta nu înseamnă că toată lumea a înțeles de ce trebuie să plătească această asigurare. E un proces la care putem să contribuim, iarăși, prin cuvântul magic: educație. Cred că educația, sub toate formele ei, va duce și societatea românească spre o societate matură, unde majoritatea indivizilor sunt capabili să evalueze aceste riscuri. Sunt foarte optimist că se va întâmpla, dar sunt pesimist dacă credem că se întâmplă într-un an sau doi.
Probleme similare, domnule profesor, găsim şi în alte domenii. Însă nu putem să construim o societate în care majoritatea tinerilor se concentrează asupra a două-trei meserii. Şi atunci, întregul proces ţine el însuşi de educaţie şi de pregătirea pentru un parcurs şcolar şi aceasta este o parte importantă din proiectul meu România Educată, să îi învăţăm pe copii şi pe părinţi să se orienteze spre meserii pentru care copilul are şi aplecare, are şi şansă de o carieră şi, sigur, că poate să asigure un trai decent pentru familia pe care majoritatea doresc să şi-o construiască. Încet, încet constatăm că lucrurile se înţeleg mai bine în societate. Dacă vă amintiţi, acum câţiva ani, cam toţi au vrut să fie avocaţi, sau medici, sau specialişti în economie. Acum, între timp, lumea şi-a dat seama că nu se poate merge numai pe anumite specializări şi nevoia de ingineri este în realitate cunoscută nu numai în mediile de specialitate ci şi în societate, mulţi părinţi îşi dau seama că sunt oportunităţi de cariere frumoase în multe domenii. Cred că dacă insistăm pe această latură de a educa şi părinţii reuşim în bună măsură să acoperim aceste lacune.
Mulțumesc! Cu siguranță, are nevoie, cum are nevoie de încă multe alte lucruri. După dezastre, mă gândesc la consiliere psihologică, de exemplu. Eu cred că Guvernul are în vedere aceste lucruri și, împreună, o să le atragem atenția că este nevoie și de acțiune după acțiune. Mulțumesc!
Abia a început să lucreze comisia care se ocupă de realizarea Proiectului de țară și avem acolo un număr destul de mare de oameni foarte, foarte bine pregătiți și performanți. Sunt convins că vor ține cont de toți factorii care trebuie să apară acolo. Vă mulțumesc tuturor!

Doamnă Director General, Domnule Director, Onorată asistență,
În primul rând, dați-mi voie să vă spun că mă bucur să fiu astăzi aici, împreună cu dumneavoastră. Mulțumesc pentru invitație! Doamna Director General și cu mine ne-am întâlnit acum câteva săptămâni la un eveniment și cred că am provocat această invitație, dar ea a venit prompt și sunt foarte mulțumit că astăzi am putut să dau curs acestei invitații.
Acum, sfârșitul anului 2016, că deja ne îndreptăm spre sfârșit, are o semnificație foarte specială pentru dumneavoastră. Se împlinesc, dacă bine am reținut, pe 2 decembrie 20 de ani de la punerea în funcțiune a primei unități.
A fost un moment extrem, extrem de important nu numai pentru industria energetică românească, dar mai ales pentru dumneavoastră, care, practic, ați participat la înființarea unei noutăți absolute în România, o centrală electrică care folosește energia nucleară. Și lucrurile au evoluat foarte, foarte bine. În 2007 s-a dat în folosință a doua unitate, iar pentru România, în ziua de astăzi, este o mândrie că sunteți dintre cei cinci cei mai buni din lume care au atins un nivel de siguranță și fiabilitate care se situează net deasupra mediei și clar înspre vârf.

În acest sens, vreau să mai subliniez încă o dată că trebuie să fim foarte conștienți că România are în momentul de față un potențial enorm în zona energetică. Avem Centrala Nucleară, este self-evident că astăzi sunteți pe locul întâi, avem producătorii clasici de energie, avem însă resurse importante, gaze naturale, petrol și toate acestea ne creează nouă, creează României, oportunități speciale și, cu siguranță, și probleme specifice.
Tocmai de asta este foarte important să acționăm în continuare inteligent. Este nevoie de multă inteligență și de multă viziune pentru a folosi aceste oportunități. Revin la energia pe care o produceți dumneavoastră. Este un atu extrem de important că România are un ciclu nuclear complet. Acest avantaj este semnificativ și trebuie păstrat. Asistăm, în ultima vreme, la câteva evoluții nesatisfăcătoare, și nu vorbesc aici de unitatea în care ne aflăm, ci vorbesc de industrii conexe, unde lucrurile se pare că au intrat într-un con de umbră și, cu siguranță, este o nevoie de o atenție suplimentară din partea guvernanților pentru întregul ciclu.
Suntem, noi, România, aproape independenți energetic. La nivelul Uniunii Europene, ne situăm pe locul trei la acest indicator de independență energetică. Însă, aceste lucruri nu se păstrează de la sine. Este nevoie de o strategie bine făcută, bine gândită, în sectorul energetic și aici locul și rolul Centralei de la Cernavodă trebuie să fie unul extrem, extrem de important.
În prezent, ştim că se lucrează la nivelul Guvernului la Strategia Energetică a României pentru perioada 2016-2030 şi cred că aici avem o provocare importantă. Piaţa energetică mondială este într-o situaţie puţin curioasă. Preţurile la energie scad. Oferta este în general destul de mare şi acest lucru induce două lucruri, unul foarte bun şi unul care pune probleme industriei.
Efectul foarte bun este pentru consumator. Energia devine din ce în ce mai ieftină. Însă, aceste lucruri nu merg la infinit, fiindcă, pentru industrie, dacă preţul scade prea mult, atunci lipsesc banii pentru investiţii, fără de care nu se poate continua. Şi vorbim chiar în cazul dumneavoastră de investiţii specifice care nu sunt absolut deloc un lux, ci sunt investiţii care asigură un ciclu lung de funcţionare şi asigură siguranţa specifică.
Nimeni nu-şi doreşte o centrală nucleară care este nesigură. Noi ne dorim pentru România să păstrăm acest nivel extraordinar de siguranţă, de fiabilitate, pe care l-aţi atins şi pentru care, cu siguranţă, meritaţi să vă felicit.
Am discutat cu conducerea Companiei Naţionale despre viitorul pe care îl văd cei care conduc această companie pentru energetica românească şi pentru unităţile, în special cele de aici, din Cernavodă. Şi cred că mi s-a prezentat o variantă de dezvoltare pentru viitor care, probabil nu întâmplător, vine exact în direcţia pe care mi-o imaginez că ar fi bună pentru o dezvoltare şi anume o diversificare a ofertei, o diversificare pe care dumneavoastră aţi gândit-o în zona serviciilor către public, de exemplu de furnizare a energiei, şi aici cred că este foarte bine venită.
Este o zonă cu potenţial. Însă un potenţial care, deocamdată, din motive de construcţii birocratice nu este folosit la optim. Daţi-vă seama că în ziua de astăzi un consumator, dacă vrea să fie conectat la reţeaua electrică, are nevoie de nenumărate avize, aprobări şi durează întregul procedeu cam şase luni de zile. Este foarte mult. În condiţiile în care media în Uniunea Europeană este sub o lună de zile. Iată o zonă unde puteţi să vă extindeţi foarte bine şi sunt convins că, dacă folosiţi managementul eficient cu care lucrați acum, puteți să îmbunătățiți și această zonă extrem de importantă, de servicii pentru populație.
De ce ar trebui făcut acest lucru? Păi, în primul rând, pentru a intra într-o zonă foarte sustenabilă, într-o zonă care asigură nu doar producția de electricitate, care asigură și venituri consistente, și pentru investițiile curente, dar și pentru investițiile de viitor. Fără investiții, lucrurile rămân pe loc și, pe urmă, se deteriorează. Știți foarte bine că avem în plan, noi toți, dezvoltarea unităților III și IV. În Consiliul Suprem de Apărare a Țării, s-a discutat această chestiune și am stabilit că aceste investiții în unitățile III și IV reprezintă investiții strategice pentru România, sunt de importanță națională. Sper că vom avea un progres semnificativ. Autoritățile guvernamentale, împreună cu conducerea Companiei Naționale, lucrează la aceste negocieri, pe care eu îmi imaginez că le-ar putea finaliza într-un termen rezonabil, poate la anul, și, atunci, putem să intrăm într-o zonă efectivă de dezvoltare a investiției, care ar fi benefică pentru România.
În momentul de faţă, cred că furnizaţi aproape 20% din energia electrică consumată în România. Cred că ar fi foarte bine să mergem până în zona poate de 30% şi atunci avem o ţintă destul de bine conturată, şi putem să mergem înspre ceva ce este mult mai important decât independenţa energetică, spre securitate energetică.
Acum câţiva ani, şi cei din generaţia mea ştiu foarte bine, s-a discutat foarte mult despre independenţa energetică. A fost un fel de obiectiv naţional să fim independenţi energetic. Acest lucru, sigur, nu este foarte rău, dar, în sine, este un obiectiv care nu mai corespunde singur la ce vrem noi să fim în Europa.
În afară de independenţa energetică, care, dacă se atinge, e ok, trebuie să avem securitate energetică. Populaţia trebuie să fie sigură şi industria trebuie să fie sigură că în România accesul la energie este garantat. Acest lucru se poate numai acceptând interconectarea. Fără interconectare, cu celelalte ţări din zona noastră, în special din Uniunea Europeană, nu vom putea să ajungem să avem o securitate energetică. Acest termen a fost foarte des folosit în ultima perioadă şi în Consiliul European, ne preocupă, iar investiţiile în această zonă, după părerea noastră, îmbunătăţesc net securitatea energetică nu numai a României, ci a întregii regiuni.
În afară de acest lucru, apar efecte foarte benefice, cu siguranţă, pe piaţa muncii. Studiile arată că se creează aproximativ 16.000 de locuri de muncă suplimentare în industria aferentă şi la dumneavoastră, luat împreună.
Eu sunt încrezător că se vor găsi cele mai bune soluţii. Şi cred că merită menţionat încă un aspect care ţine, evident, de întregul personal care lucrează aici. În afară de faptul că majoritatea sunteţi oameni super sau hipercalificaţi, şi asta este bine, trebuie să ţinem cont de un factor care este decisiv pentru viitorul acestui sector. Trebuie să găsim metode să-i ţinem pe oameni aici. Asta înseamnă, cu siguranţă, un parcurs, o carieră previzibilă, dar înseamnă şi salarii decente.
Am discutat puțin mai devreme și am constat că suntem unii care ne încăpățânăm să rămânem aici. Dar mulți nu au această încăpățânare și sunt oameni foarte, foarte bine calificați, care preferă să plece în altă parte, chiar dacă familia lor rămâne aici, fiindcă acolo găsesc condiții de salarizare mai bune. Este o problemă care trebuie foarte bine judecată, în așa fel încât să avem în continuare personalul foarte bine calificat aici, la noi în țară, și oamenii să se simtă la ei acasă nu doar geografic, ci și ca și nivel de trai.
Cred că și felul în care vă simțiți dumneavoastră în peisajul, în ghilimele, sigur, românesc, este important. Am trecut, din păcate, prin destui de mulți ani în care dumneavoastră și alții ați muncit, v-ați calificat, v-ați făcut treaba, iar așa-numiții băieți deștepți au cules roadele. Cred că este cazul să terminăm cu aceste abordări. Eu cred că oamenii deștepți trebuie să culeagă și ei roadele, și aceștia sunteți dumneavoastră, și colegele și colegii dumneavoastră, care lucrează în această industrie, unde este nevoie, de obicei, de o specializare foarte, foarte bună, și o aveți. Și meritați să fiți răsplătiți pentru ea.
În încheiere, dați-mi voie să vă felicit pe toți, și conducerea, și cei care lucrați, și cei care conduceți departamente, pentru munca pe care o faceți aici. Sunteți o mândrie a României. O spun franc și pe față. Este important ca astfel de modele de succes să fie cunoscute, să fie întreținute și să fie ajutate în dezvoltare, nu prin metode banale de ajutor de stat, ci prin metode inteligente de ajutor din partea statului, creându-vă un cadru care vă permite dezvoltarea. Un cadru care nu este doar legislativ, ci este și un cadru de înțelegere mai largă. Este nevoie de o viziune a României în acest sector și sper că, împreună cu politicienii, care acum sunt puțin ocupați cu campania electorală, să găsim cele mai bune căi pentru a crea această strategie, care păstrează România în vârful energeticii europene și mondiale.
Vă mulțumesc!
Cred că am menționat deja unele aspecte care vin ca și răspuns la întrebarea dumneavoastră, dar cu siguranță pot să merg un pic mai departe. Eu cred că rolul statului este extrem de important în aceste investiții. Statul trebuie să fie un adevărat facilitator pentru a face posibile aceste investiții, care sunt consumatoare nu doar de resurse financiare, chit că aici că e cel mai ușor de înțeles că n-avem bani și avem nevoie de bani, dar astfel de investiții consumă foarte multe resurse umane, care trebuie să existe și trebuie pregătite. În paralel, este nevoie, și asta am înțeles foarte bine din discuțiile cu conducerea, de reglementatori performanți. Altfel, riscăm să intrăm într-o zonă de hiper-reglementare care este contraproductivă și este de regulă evitată de investitorii privați. Și atunci, dacă statul rezolvă toate aceste probleme, cu siguranță investițiile devin fezabile și devin rentabile. Pentru partea de finanțare și dezvoltare știți bine că a fost selectat un consorțiu internațional cu care se poartă negocierile. Însă rolul statului nu se oprește aici, nu trebuie să fie doar parte în negociere și în garantare, trebuie să fie parte în pregătirea personalului și aici îmi face plăcere să reamintesc programul meu „România Educată”, care, în final vrea să avem tineri foarte bine educați, care pot accesa fără probleme majore o pregătire care îi aduce, de exemplu, aici la cernavodă. Partea de reglementare și unități reglementatoare este un pic mai complicată, însă părerea mea este că se fac pași în această direcție. Ceea ce se pare că ne-a lipsit un pic până acum a fost o viziune a statului asupra viitorului energeticii românești, există însă acum la nivel de Guvern preocupări foarte serioase în această direcție și cu siguranță vom avea un cadru bine stabilit și pentru aceste investiții, dar nu sunt singurele. Sunt multe alte investiții pe care România trebuie să le facă și le face pentru a rămâne competitivă și aș menționa poate două proiecte care nu sunt deloc în zona dumneavoastră de expertiză, este gazoductul așa-numit BRUA, care va fi dezvoltat cu fonduri europene și este, bunăoară, interconectorul de gaze între România și Bulgaria care, pur geografic, este cumva în apropierea dumneavoastră și care permite pe urmă o interconectare superioară față de ce avem acum. Toate acestea se pot realiza dacă există un concept bun și va exista.
 Mulţumesc! Sunt destul de optimist în ceea ce priveşte viitorul forţei de muncă calificată şi foarte calificată. Foarte multă lume a înțeles că pentru a avea un nivel de trai considerabil mai bun decât îl avem acum este nevoie de mai multă educaţie şi acesta este un calcul simplu, nu este un calcul ideologic. Este un calcul care se reflectă în buzunarul oamenilor, cu cât mai bine pregătiţi sunt cu atât mai interesanţi sunt pentru industria reală, pentru economia privată, cum foarte bine ştiţi, că unii dintre dumneavoastră aveţi oferte concrete, ştiţi care este nivelul. Şi atunci, având oameni foarte bine calificaţi automat, dacă statul este suficient de inteligent, şi mă gândesc că este în curs de a deveni smart, e termenul uzual, ca să dezvolte zone şi să le încurajeze, zone care reţin această forţă de muncă foarte calificată, evident că în final vom avea o creştere a nivelului de venituri, o eficienţă economică mult mai bună decât o avem acum, şi atunci toată lumea are şansa să trăiască mai bine inclusiv tinerii are acum sunt în şcoală dacă se califică foarte bine vor găsi un loc de muncă mai bine plătit. Dar, repet, nu acesta este singurul criteriu şi discutând cu oameni tineri am constatat că pentru mulţi este un criteriu dar mai este cel puţin unul la fel de important - şansele de carieră. Trebuie să există o carieră predictibilă pentru cineva foarte bine calificat. Asta înseamnă că trebuie să existe transparenţă în procedurile de promovare, şi aici nu vorbesc doar despre bugetari sau despre partea de stat, ci vorbesc despre economia privată, despre partea de antreprenori privaţi unde lucrurile nu stau mai bine ca la stat. E o poveste că în industria reală este mult mai bine, este exact la fel. Şi trebuie peste tot se ajungem la ceva care într-un cuvânt mai simplu se numeşte meritocraţie. Deci, cine e bun să fie promovat, fiindcă e bun şi pregătit, nu pentru că se cunoaşte cu x şi cu y care îl mai împing un pic înainte. Eu cred că în această zonă de transparenţă, de promovare pe merit avem încă chiar mai mult de lucrat decât în zona de salarizare. La salarizare dacă ne uităm sunt deja destule job-uri, până şi la stat, unde se câştigă destul de bine, câteodată surprinzător de bine şi sunt job-uri în privat unde, iarăşi, se câştigă destul de bine. Însă dacă vrem să facem următorii paşi înspre o Românie puternică, o Românie prosperă trebuie să rezolvăm partea de transparenţă şi meritocraţie.
România, cu siguranţă, are deja acum un rol important regional, dacă vorbim de zona energetică şi de securitatea energetică. Dar, acest rol, după părerea mea, este încă prea mic pentru de ce putem noi să realizăm în România, dacă ne străduim un pic mai tare. Este nevoie de o viziune mult mai curajoasă, este nevoie de o deschidere mult mai mare şi este nevoie de conştientizarea nevoii de dezvoltare, şi dacă spun dezvoltare nu mă refer doar la dezvoltarea de tip hard, ci la dezvoltarea de tip educaţie. Şi toate acestea o să ne pună în poziţia să retehnologizăm întreaga industrie energetică. Dezvoltarea Unităţilor 3 şi 4 nu trebuie să ne-o imaginăm neapărat ca şi o dezvoltare care face să producem neapărat mai multă electricitate dar ne pune în poziţia să închidem unităţi care poluează prea mult, sau sunt ineficiente, sau sunt uzate moral. Şi atunci, România se va transforma într-o ţară care produce energie destul de multă, curată şi accesibilă. Accesibilă este doar dacă dezvoltăm întreaga reţea de inter-conectori cu vecinii, altfel rămânem puţin izolaţi. Şi pentru dumneavoastră, în Cernavodă, cred că o oportunitate bună, vom vedea dacă vom ajunge acolo, este Moldova, care are probleme şi mai grave în această zonă. şi cu siguranţă o bună oportunitate ar fi transportul de energie electrică spre Moldova. Fiindcă problema întotdeauna se pune şi la modul acesta. Ok, producem, şi poate producem mai mult decât exportăm. Deocamdată este destul de dificil de stocat energie electrică. Dacă vom ajunge, sau nu, să avem acumulatori de mare capacitate, e o problemă care încă o discută fizicienii şi inginerii. Eu cred că se va rezolva, dar nu într-un viitor foarte apropiat, şi atunci este nevoie de o politică foarte inteligentă, unde dezvoltarea se face în aşa fel încât să fie şi sustenabilă şi rentabilă.
 Dumneavoastră lucrați în domeniu şi cred că nu trebuie să vă spun eu care este rolul şi rostul energiei produse în centrale nucleare. De obicei, lume spune că este o energie curată. Este o energie curată dacă ne gândim la amprenta de carbon, dar, în rest, nu cred că putem să spunem chiar că este o energie curată. Dacă nu ar fi deşeurile radioactive ar fi excelent, doar că nu există momentan soluţii pentru ele. Totuşi, majoritatea înţelegerilor se referă, cu preponderenţă, la emisiile de carbon şi aici un mix energetic cu un aport mai mare de energie provenită din centrală nucleară este un avantaj. Însă acesta nu poate să fie împins la extrem. Noi ne-am angajat, ca membrii ai Uniunii Europene, să promovăm şi energiile regenerabile, ceea ce facem, şi în final trebuie să avem un mix care satisface şi din punct de vedere al mediului, adică poluează cât se poate de puţin, şi dacă vorbesc de populare, vorbesc de toate tipurile de poluare, dar să fie şi accesibil ca preţ şi să fie sustenabil pentru mulţi ani. Ştiţi bine că o centrală cum este a dumneavoastră nu se poate planifica de pe un an pe altul şi peste trei ani se închide şi peste cinci ani iar deschide. Aici este nevoie de un tip de planificare care a fost aproape uitat în România, planificarea pe termen mediu şi lung. Şi trebuie ca cei responsabili să înveţe iar să planifice pe termeni care depăşesc considerabil un mandat parlamentar, bunăoară, dar sunt destul de optimist că ne vom prezenta bine aici.
Am menționat înainte în introducere un pic, aceste două mari teme: independență energetică versus securitate energetică. Cred că mai important este să avem securitate energetică. În momentul de față și la nivel global, dar și la nivel european încă în parte, energia nu este folosită doar ca o marfă, ci este folosită și ca un instrument de geopolitică. Ori acest lucru nu ni se pare în regulă, nouă, care reprezentăm țările din Uniunea Europeană. Noi suntem de părere că energia trebuie să devină o marfă, o marfă disponibilă. Asta înseamnă că trebuie să existe o piață liberă a energiei, ceea ce momentan nu există. Dacă cineva își imaginează că acum în Europa este o piață liberă a energiei vă spun că se înșală, mai avem mult până acolo. Există posibilitatea ca furnizorii de energie să acționeze oriunde în Europa, este ok, dar ceea ce ne lipsește încă este disponibilitatea energiei ca și marfă, availability. Ca să ai o securitate energetică și să tratezi energia ca o marfă ea trebuie să fie disponibilă și tranzacționabilă, adică trebuie să existe burse, fie regionale, fie europene, unde cel interesat poate să cumpere energie și să aibă garanția că se livrează. În sistemul în care funcționează, cel puțin Europa acum, dar se poate extrapola și la nivel global, există unii furnizori predilecți care, de obicei scot purtătorul de energie din pământ și există consumatori, care consumă foarte mult. De obicei, existența unor resurse naturale nu se suprapune cu consumul de resurse naturale. România este în situația privilegiată că aproape își poate acoperi nevoia de energie, însă dacă ne-am îndrepta doar spre independență energetică am face o greșeală, fiindcă pe termen mediu și lung acest obiectiv singur ar duce la scumpirea energiei. Trebuie să mergem spre securitatea energetică, adică împreună cu toate statele membre din Uniunea Europeană trebuie să dezvoltăm o piață unică a energiei și, o să fiți surprinși, acesta este un concept destul de nou. Acest concept a fost introdus în discuție în principal de către polonezi, a fost la început destul de dezbătut și România nu a fost de la început un mare adept al acestui concept de securitate energetică și piață unică, dar între timp, a devenit foarte evident că acesta este viitorul. Nu mai este posibil ca o țară să se dezvolte în stil autarh, nu, nu mai funcționează, este un concept depășit și care nu numai că nu se potrivește cu o economie de piață sau o economie liberă, dar nici nu mai aduce câștiguri, ci aduce mai degrabă pe termen mediu și lung pierderi. Și atunci independența este bună dacă o obții în condiții de securitate energetică, dar aceasta trebuie să fie ordinea obiectivelor: deci securitatea energetică trebuie să fie pe primul loc, independența energetică dacă o obții, e bine, dar nu trebuie să sacrifici primul punct pentru al doilea. Sper că nu am fost prea tehnic.

Domnule Prorector, Domnule Vicepremier, Domnule Ministru, Domnule General, Onorați parlamentari, Domnule Prefect, Domnule Președinte al Consiliului Județean, Domnule Primar, Domnilor Rectori, Elevi, studenți, militari, Și, nu în ultimul rând, dragi sătmăreni,
Sunt bucuros că pot să fiu astăzi aici, în Satu Mare, un oraș care îmi este drag, și unde, probabil, vă amintiți că am mai fost, în altă calitate, dar și atunci mi-a plăcut, cum mi-a plăcut și astăzi.
Se spune că provocările majore adună naţiunile şi popoarele, şi ceea ce vreau să subliniez încă de la început este că naţiunea română, în cele mai importante momente de cumpănă ale istoriei noastre, s-a coagulat în jurul celui mai solid și celui mai constant pilon de credibilitate - Armata noastră.
Fără o armată puternică, și în ziua de astăzi, un stat nu poate să aibă credibilitate internațională și strategică.
Armata României este instituția care a trecut probabil prin cea mai dramatică reformă post decembristă. V-aţi asumat schimbări ample, unele dureroase în ceea ce privește politica de reducere a forțelor, dar procesul de modernizare și adaptare a continuat permanent.
Astăzi armata noastră nu este doar un depozitar legitim de credibilitate, dar pe foarte multe domenii adiacente şi în ansamblul statului român, armata este unul dintre cei mai importanţi contributori la credibilitatea României în lume.
În formatele Aliate, acolo unde nu au putut contribui cu tehnică şi dotări de ultimă oră, militarii noştri au compensat prin dăruire, inteligenţă şi seriozitate.
Dacă dorim, putem să vorbim foarte mult, și cred că ei merită, despre spiritul de sacrificiu, profesionalism şi patriotism. Acestea sunt atribute incontestabile, care au făcut din Armată una dintre cele mai respectate instituţii în România. Și știți bine că toate sondajele relevă că românii au foarte mare încredere în Armată.
Dar aceste lucruri nu sunt întotdeauna suficiente. Și dacă ne dorim cu adevărat o armată modernă, o armată care să poată răspunde adecvat provocărilor complexe cu care ne confruntăm acum, și ne confruntăm cu o serie impresionantă de provocări, atunci ajungem repede la concluzia că, pentru o armată modernă, este nevoie și de susținere politică, dar, evident, de resurse, în special, financiare.
Exact din acest motiv, am invitat la începutul anului trecut partidele parlamentare la o discuție și am ajuns la un consens foarte interesant. Este prima dată de la Revoluție încoace când în România se ajunge la un astfel de consens politic. Știți bine că mă refer la acel consens care prevede alocarea a 2% din PIB pentru nevoile de apărare și, în plus, prevede că acest nivel, cel puțin 2%, se va menține pe cel puțin 10 ani. Abia acest buget ne va pune în situația să putem satisface nevoile nu ale armatei, nevoile României de a avea o armată modernă.
Creşterea finanţării a fost, și este în continuare, că abia la început suntem, un act de voinţă politică absolut necesar. Dar el trebuie dublat atât de un cadru legislativ, cât şi de un proces de planificare multianuală.
Degeaba avem buget mai mare, dacă fondurile nu vor fi alocate cu responsabilitate în programe de înzestrare, în special, care sunt atât de necesare.
Ştim cu toţii, dumneavoastră, militarii, mai bine decât oricine, că lipsa de predictibilitate a finanţării din partea statului, absenţa unor programe multianuale, care să fie și coerente, au condus la situaţii absolut deloc de dorit în care armata a fost dotată, și, din păcate, nu o dată, cu produse care, în mod paradoxal, de multe ori, nici n-au fost cele mai ieftine, dar cu interoperabilitate foarte scăzută, ca să nu fac alte formulări.
Apariţia unor resurse importante pentru înzestrarea Armatei şi predictibilitatea acordării acestora în următorii 10 ani trebuie să reprezinte o gură de oxigen necesară și revigorării industriei de apărare românești.
Cred că avem mare nevoie de proiecte de anvergură care să implice industria naţională de apărare, atât cea de stat, cât şi cea privată, şi care să deschidă calea relansării producţiei naţionale de armament.
Mai mult decât atât, văd în acest context o foarte bună oportunitate de a deschide calea cooperării tehnologice între firmele de profil din România şi firmele de profil din țările cu care suntem Aliați.
În prezent, există diferenţe, nu cred că se poate spune majore, semnificative, profunde, între companiile de la noi şi cele din Occident, determinate de resurse tehnologice şi umane de la noi uzate şi un personal care, de multe ori, este deprofesionalizat, sau deziluzionat sau, pur și simplu, s-a pensionat.
Va trebui să găsim soluţii pentru a diminua aceste decalaje, să reducem dependenţa industriei de stat de exportul unor produse care înglobează, pur și simplu, tehnologii depăşite. Încă există export, la un cuantum foarte mic, și, din păcate, mărfurile, și vorbesc acum de industria de apărare, pe care le exportăm, nu le exportăm pentru că sunt de cea mai nouă tehnologie, ci din alte motive.
De altfel, chiar în ultima şedinţă a Consiliului Suprem de Apărare a Țării, am avut o lungă şi aplicată discuţie despre situaţia industriei de apărare româneşti. S-a prezentat situația Companiei Naționale ROMARM, iar concluzia a fost că este nevoie de reorganizare la Compania Națională ROMARM pentru a o face mai performantă, mai credibilă și, nu în ultimul rând, suficient de mare pentru a deveni un partener serios pentru investitori, sigur, în special pentru investitori din afara țării.
Pe de altă parte, este nevoie urgentă de o corelare între nevoia de dotare a Armatei României și oferta pe care o prezintă ROMARM. Mergând puțin mai în profunzime, am aflat cu surprindere că ROMARM produce foarte puțin pentru Armata Română, dar și Armata Română, până acum, vorbesc de ultimii ani, desigur, a avut relativ puține solicitări față de ROMARM. Or, cred că această situație nu mi se pare numai mie ciudată, poate și dumneavoastră, și, din acest motiv, CSAT a decis să se facă o analiză aprofundată, să se găsească o mult, mult mai bună corelare.
Aş vrea ca, în cadrul discuţiilor care sper să urmeze, să atingem un alt punct important, cel al planificării şi analizei strategice. Iată că în decursul unui an şi jumătate, au fost elaborate şi adoptate o serie de documente programatice fundamentale, începând, evident, cu „Strategia națională de apărare a ţării”, dar și „Cartea Albă a Apărării”, noua „Lege privind planificarea apărării”, şi, de curând, noua „Strategie Militară”.
De ce este fundamental tot acest efort analitic şi de planificare? Simplu, pentru că România trebuie să îşi contureze un concept strategic bine definit, care să ne fie de folos și nouă, dar şi partenerilor noştri, în context Aliat.
România are ambiţia de a-şi consolida poziţia de actor regional predictibil, cu un rol strategic important, un rol de a păstra stabilitatea nu numai în interiorul țării, ci în întreaga regiune. Această ambiție evident că nu poate fi satisfăcută doar vorbind despre ea. Este nevoie de mult, mult mai mult. Este nevoie, cum am spus înainte, de o dotare corespunzătoare, este nevoie de analiză și planificare strategică. Este nevoie de o transformare a armatei, și vorbesc aici armată în cadrul cel mai general, într-o armată modernă și puternică.
Și, în acest context, sigur, este necesar să identificăm un echilibru între cele trei dimensiuni ale apărării - aeriană, terestră şi maritimă - care să fie în deplină concordanţă cu viziunea pe termen lung asupra poziţionării strategice a ţării în raport cu aliaţii, dar şi în raport cu potenţialii adversari.

În discuţia cu dumneavoastră, vreau să mă refer nu doar la chestiuni care ţin de organizare sau de strategie, dar şi de resursa cea mai importantă, oamenii. Oamenii care activează în acest domeniu.
Când vorbim despre Armată, în mod automat ne gândim la un corp de elită, la persoane care, atunci când decid să-şi dedice viaţa acestei vocaţii, o fac conştiente că asta presupune asumarea unora dintre cele mai înalte standarde, nu doar profesionale, dar şi etice.
Disponibilitatea de sacrificiu, în numele unor valori şi principii, este ceva ce noi, civilii, uneori o considerăm ca de la sine înţeleasă, uitând că, din păcate, asta înseamnă chiar pierderi de vieţi sau experienţe extrem de traumatizante fizic şi emoţional. Pentru aceste sacrificii, datorăm militarilor nu doar respectul nostru, dar şi acordarea întregului sprijin pe care poate să îl dea societatea.
Şi când mă refer la sprijin, nu mă gândesc doar la ce este evident, cel financiar, și care este foarte important, dar mă refer şi la susţinerea emoţională, şi asigurarea accesului la terapii care pot atenua efectul stresului post-traumatic. Ştiu că această latură este de obicei mai puţin sau deloc adusă în discuţie în mod public, dar cred că este momentul să conştientizăm, cu toţii, că rănile militarilor nu sunt doar de ordin fizic, iar vindecarea traumelor presupune uneori un proces îndelungat.
Ştiţi, eu sunt convins că, în cadrul Summitului NATO de la Varşovia, ţara noastră a reuşit să-şi atingă obiectivele, obiectivele pe care şi le-a propus, astfel încât să existe un echilibru de securitate pe dimensiunile nord-sud ale Flancului Estic, dar şi stabilitate la Marea Neagră. Putem dovedi că avem capacitatea nu doar de a ne asigura securitatea naţională, dar şi de a fi furnizor de securitate în plan regional.
Succesul României la acest Summit se datorează atât demersurilor politico-diplomatice, dar, într-o foarte mare măsură, şi credibilităţii de care se bucură Armata României în cadrul forţelor Aliate.
Tocmai de aceea, am obţinut constituirea Brigăzii Multinaţionale pe teritoriul României; dezvoltarea iniţiativei Cadrului multinaţional de instruire la nivel întrunit, așa-numitul CJET, în România, proiectarea unei prezenţe Aliate adaptate în domeniile maritim şi aerian în regiunea Mării Negre, care este în discuție în aceste luni de zile, şi contracararea sistemelor de interzicere a accesului zonal din Marea Neagră.
În privinţa Brigăzii Multinaționale, Ministerul Apărării Naționale a decis că Brigada 2 Infanterie Rovine, aflată la Craiova, va prelua rolul de Brigadă Multinațională.
Și cred că, în cursul anului 2017, vom putea declara capacitatea iniţială a acestei Brigăzi, cine şi cu ce efective participă şi cum va fi organizată, iar în 2018, într-o variantă optimistă, în care eu cred, să avem această Brigadă funcţională.
În continuare, vă invit la un dialog autentic!
Această idee a unei armate comune nu este nouă, s-a mai vehiculat şi se va mai vehicula. În momentul de faţă, ceea ce dorim la nivelul liderilor Uniunii Europene nu este crearea unei armate europene, ci este coagularea sau un proces de a crea o coerenţă între eforturile naţionale. Vedeţi, în Europa, cei deocamdată 28, peste doi ani, probabil numai 27, ceea ce par mulţi pentru apărare, există armate performante cu oameni foarte performanţi, cu sisteme performante, dar există prea puţină corelare. Şi, în acest fel, de exemplu, Europa a ajuns în războiul din Siria să nu conteze prea mult. Sigur, toţi spunem altceva la reuniuni, că suntem importanţi şi că venim cu abordări diplomatice, ceea ce este destul de corect şi e binevenit. Însă, cum să explici unui cetăţean european că noi europenii care suntem cei mai apropiaţi geografic de Siria nu putem să intervenim acolo pentru pacificare. Sunt multe alte situaţii în care, cu toate că dispunem de resurse importante europene, nu reuşim să ne punem de acord, sau nu reuşim să ne punem de acord în timp util. Şi atunci, ceea ce se doreşte în această etapă, este o analiză şi avansarea către o strategie pentru a face armatele naţionale mult mai compatibile, pentru a coagula eforturile şi pentru a crea premisele pentru intervenţii comune eficiente, fără a crea însă o armată care este subordonată, să zicem, Consiliului European sau Comisiei. În momentul de faţă, cred că nicio ţară europeană, în realitate, nu este dispusă să meargă până acolo încât să cedeze o bucată atât de mare de suveranitate, cum reprezintă armata, într-un efort de a fi mai eficient, mai combativ. Însă, toată lumea este de acord că trebuie să găsim modalităţi să colaborăm mai des, mai eficient şi mai eficace.
La Summitul NATO de la Varşovia, ne-am întrunit pentru a creiona un răspuns rezonabil, suficient de puternic şi convingător la felul în care acţionează, în special, Federaţia Rusă în partea estică. Şi atunci, au fost o serie de propuneri care s-au făcut, care au vizat creşterea vitezei de reacţie, creşterea efectivelor militare pe aşa numitul flanc estic şi creionarea unor iniţiative care duc la o mai bună compatibilizare a forţelor statelor membre NATO, o mai bună compatibilizare însemnând să-i facem să lucreze mai bine împreună, să aibă proceduri comune, să aibă abordări comune, să aibă sisteme care pot funcționa împreună. Aceste abordări au fost de un tip mai nou, noi le-am numit abordări flexibile. Fiindcă, în realitate, chiar dacă Federaţia Rusă este într-o fază de hiperactivitate. Nu am dorit să revenim, să redesenăm Războiul Rece. Ar fi absurd, şi după părerea politicienilor, dar şi după părerea militarilor să aducem şi să masăm forţe fizice la graniţa estică. Însă totuşi, chiar fără forţe fizice, fără armată acolo nu se poate.  Şi atunci s-au găsit câteva soluții foarte interesante, din care două ne vizează pe noi în mod direct. Una este o aşa-numită Brigadă Multinaţională. Adică o brigadă, în cazul nostru Brigada 2 Rovine de la Craiova, care, pur şi simplu, se va transforma într-o Brigadă Multinaţională. Adică, în loc să fie numai militari români şi ofițeri români, vor fi şi militari şi ofiţeri din state membre. Chiar în această perioadă, domnul Ministru Motoc este în contact cu colegele şi colegii domniei sale, pentru a vedea ce parteneri şi cu ce efective vor vrea să vină. De exemplu, avem o confirmare chiar de la început din partea Poloniei, care vrea să vină cu o companie. Avem confirmări din diferite state din Europa de Vest, care vor să vină şi cu soldaţi, dar mai ales cu ofițeri specializați. Avem oferte şi de la parteneri din regiune şi, în final, vom avea o brigadă, dar care nu este compusă doar din soldați şi ofițeri români, ci va fi o brigadă compusă din soldaţi şi ofiţeri practic din întreaga zonă NATO. Această Brigadă, evident, va avea şi, la nevoie, rolul de a interveni. Dar credem că are un rol foarte important în a aduce împreună ofiţeri şi soldaţi din mai multe naţiuni, care să înveţe efectiv cum să colaboreze în pregătirea pentru o intervenție. Iar a doua iniţiativă este cea care vine să pună împreună, în condiţii de antrenament, forţe tot din NATO şi care se traduce în acea iniţiativă, care prescurtat se numește CJET, deci o componentă de training pentru forțele care se pregătesc în zona noastră.
Am o părere foarte bună. În mod tradiţional sau tradiţionalist, ştim cu toţii că în armată s-au dus bărbaţii. Doar că doamnele vor câteodată să joace un rol important și în armată și pe bună dreptate. Nu văd nici un motiv pentru care nu ar putea să intre. Însă, și discriminarea pozitivă poate să fie la început un factor de încurajare, după aceea, eventual, poate să fie un factor mai degrabă de discriminare și, în acest sens, cred că locurile comune la admitere sunt un lucru bun și, cel puțin, din ce am constatat la Academia din Sibiu, pe care o menționez fiindcă rectorul Academiei este aici în sală, tot mai multe domnișoare doresc această carieră și mi se pare un lucru foarte bun.
Învăţământul militar are un specific aparte şi toţi cei care au avut contacte cu învățământul militar ştiu acest lucru. Însă nu cred că este bine nici pentru învăţământul militar, nici pentru studenţii care au cursuri acolo să scoatem învățământul militar dintr-un sistem care este, cel puţin în Europa, general acceptat. Cred că este mai degrabă important ca, în afară de cei trei ani, să se multiplice numărul de forme de pregătire după licenţă. Şi cred că aici este o zonă unde rectorii şi profesorii dumneavoastră trebuie să fie foarte inventivi şi inovativi, pentru a veni cu programe care nu sunt doar interesante, ci sunt importante şi pentru armată, şi trebuie o corelare foarte, foarte bună între nevoile armatei şi ceea ce poate să ofere învățământul superior. Cred că aşa este cel mai bine, dacă lăsăm învățământului militar profilul pe care îl are, dar structura să fie compatibilă cu restul, fiindcă, vrem, nu vrem, trebuie să creăm cât mai multe oportunităţi de a trece dintr-o formă în alta şi în armată nevoia de specialişti civili creşte. Şi atunci, este uşor de imaginat că studenţi civili vor dori să-şi continue sau să-şi completeze studiile într-o formă militară şi invers, cei care au urmat o formă de studiu militar să-şi completeze studiile cu o formă civilă şi atunci ele între ele trebuie să fie perfect compatibile.
Vă mulţumesc, domnule Colonel. Să știți că îl cunosc pe domnul General Dragnea şi anul trecut exact această problemă am discutat-o. După care am discutat-o şi cu domnul Ministru, şi cu domnul General, şi cu alţi politicieni. După cum ştiţi, toţi mi-au spus că se va face, doar că încă nu s-a făcut. O să reiau discuţia.
Cred că nu putem să ne imaginăm România Educată fără militari educați. E evident că faceți parte din proiectul meu și este evident că toate soluțiile pe care le vom găsi pentru România Educată, în prima parte lucrând asupra sistemului de educație, cuprind și învățământul militar și trebuie să țină cont de el. Cum va arăta acest lucru concret, vor elabora specialiștii în domeniu. Dar eu, personal, vă văd bine integrați în sistem.
 Mulţumesc! Trebuie să constat în primul rând că domnişoarele din învățământul militar sunt mult mai active la întrebări decât domnii, ceea ce trebuie să dea de gândit dacă vorbim de concurenţă. Şi incisivitatea este o calitate importantă, dacă vrei să fii militar. Eu cred că la această întrebare nu e bine să răspund eu fiindcă, pe urmă, domnii rectori, eventual, se simt legaţi de un răspuns de-al meu şi nu aş vrea. Ştiţi, eu provin din sistemul de educație, dar prefer să las aceste discuții acum, când suntem doar în faza de pregătire a proiectului România Educată, la nivelul specialiștilor. În măsura în care este rezonabil, poate cineva din învățământul militar poate să producă un document strategic pe care să îl includem în România Educată, ca să dezbatem această chestiune. Argument pro locuri dedicate: totuși, faptul că sunteți elevi care, de timpuriu, v-ați dedicat acestei cariere şi vă doriți să continuați. Argument contra: probabil sunt şi alţii care s-au dat seama puţin mai târziu că şi pentru ei cariera militară ar fi interesantă. Și cu siguranţă specialiştii o să găsească un răspuns rezonabil.

Domnule Viceprim-ministru, Domnule Ministru, Domnule Şef al Statului Major General, Domnilor parlamentari, Înaltpreasfinţia Voastră, Doamnelor şi domnilor reprezentanţi ai autorităţilor publice locale, Doamnelor şi domnilor generali, amirali, ofiţeri, maiştri militari, subofiţeri, soldaţi şi gradaţi, studenţi şi elevi militari, funcţionari publici şi personal civil, Distinşi veterani de război, Doamnelor şi domnilor cadre militare în rezervă şi în retragere, Dragi locuitori ai oraşului Carei,
Astăzi, 25 octombrie, sărbătorim „Ziua Armatei României”, prilej cu care vă îndemn să ne aplecăm cu respect în faţa celor care, sub culorile drapelului nostru naţional, în uniforma Armatei României, şi-au slujit şi continuă să îşi slujească ţara cu devotament.
Gândurile noastre de recunoştinţă se îndreaptă către toţi aceia pentru care apărarea neamului s-a transformat în crez, care au sprijinit parcursul României de consolidare a identităţii naţionale, în acord cu valorile euroatlantice.
Încrederea românilor în Armată demonstrează faptul că această instituţie şi-a consolidat, în percepţia generală, profilul de garant al suveranităţii, independenţei şi unităţii statului. În egală măsură însă, cred că oamenii apreciază şi standardele morale şi profesionalismul celor care sunt dispuşi să îşi rişte viaţa pentru binele comun.
Doamnelor şi domnilor,
În prezent, România se află la confluenţa unor zone care generează provocări semnificative la adresa securităţii euroatlantice şi care impun redefinirea puterii militare, precum şi adaptarea modalităţilor de răspuns.
Pe de o parte, în est, Federaţia Rusă pune la îndoială principiile şi mecanismele care asigură stabilitatea la nivel european. Pe de altă parte, asistăm la accentuarea instabilităţii din regiunea Orientului Mijlociu, inclusiv prin apariţia unor noi forme de radicalism şi extremism terorist ori migraţie greu de controlat.
La toate aceste provocări trebuie să răspundem cu promptitudine, dar, în acelaşi timp, în baza unei strategii şi a unei viziuni. România a dovedit că are obiective strategice şi că ştie să le atingă. Succesul înregistrat la Summitul NATO de la Varşovia din acest an reprezintă o dovadă în acest sens.
Statul român se bucură de garanţii de securitate solide care decurg, în primul rând, din statutul său de membru al Alianţei Nord-Atlantice, al Uniunii Europene şi din parteneriatele strategice, dintre care un rol fundamental îl are cel cu Statele Unite ale Americii.
Dar România şi-a asumat să fie nu doar un beneficiar, ci şi un furnizor de securitate. Pentru a crește capacitatea de apărare şi pentru a avea o armată cu înzestrare ce răspunde actualului context, am convenit anul trecut, prin consens politic, să alocăm 2% din Produsul Intern Brut pentru apărare în perioada 2017 - 2027. A fost un semnal evident că România înţelege provocările momentului şi îşi asumă o responsabilitate pe măsură, ca stat ce contribuie la menţinerea securităţii colective, împreună cu aliaţii săi.
Un stat puternic îşi respectă şi îşi protejează cetăţenii. De aceea, eforturile strategice ale statului român vizează, în primul rând, securitatea cetăţenilor şi asigurarea integrităţii teritoriului naţional, prin dezvoltarea unor capabilităţi de apărare proprii, dar şi prin pregătirea populaţiei şi a teritoriului pentru apărare.
Cu acest prilej, reamintesc că abordarea extinsă a securităţii naţionale, aşa cum este promovată de Strategia naţională de apărare a ţării, presupune faptul că dimensiunea de apărare se echilibrează şi chiar potenţează reciproc cu dimensiunile diplomatică, economică şi de informaţii.
Salut, pe această cale, relansarea procesului de analiză şi planificare strategice. Iată că în decursul unui an şi jumătate, au fost elaborate şi adoptate o serie de documente programatice fundamentale, precum „Strategia națională de apărare a ţării”, „Cartea Albă a Apărării”, noua „Lege privind planificarea apărării”, şi, de curând, noua „Strategie Militară”.
Doamnelor şi domnilor,
Toți acești pași care s-au făcut cred că vin să întărească și mai mult încrederea de care se bucură astăzi Armata României. Pot afirma, cu toată convingerea, că România dispune, în prezent, de o Armată care funcţionează eficient şi care se înscrie în rândul armatelor de o înaltă calitate profesională şi morală.
Îmi exprim sincera apreciere pentru toți cei care astăzi reprezintă Armata României și care îşi fac datoria cu devotament, patriotism şi abnegaţie, respectând valorile şi principiile unui sistem democratic.
Mulţumesc în mod deosebit militarilor români care ne reprezintă cu demnitate şi onoare în teatrele de operaţii şi al căror eroism şi sacrificii merită respectul nostru profund şi toată recunoştinţa.
În încheiere, adresez Armatei României cele mai oneste felicitări şi calde urări de succes în nobila misiune de a servi patria sub tricolor!
La mulţi ani, Armata României! La mulţi ani, România!

Stimată doamnă Ministru, Doamnelor și domnilor,
Mă bucur să salut în ceremonia de astăzi două generații de personalități ale scenei. Reprezentanții acestora sunt dovada faptului că arta dramatică românească beneficiază de noi și noi valori, și de surse de excelență artistică.
Domnule Constantin Cojocaru, sunteți un actor celebru în lumea teatrului și filmului românesc. Ați mărturisit că aveți un izvor secret care v-a păstrat mereu tânăr. Acest lucru este confirmat cu prisosință de spectacolele în care ați jucat, alături de actori și regizori renumiți, de rolurile care poartă amprenta dumneavoastră inconfundabilă. Vă felicit și vă mulțumesc pentru că, în toți acești ani, ne-ați dăruit experiența autentică a teatrului.
Domnule Alexander Hausvater, ca regizor, actor și profesor de artă dramatică, ați dat viață unor spectacole de o uimitoare forță artistică. Ați educat numeroase generații în spiritul dragostei pentru teatru ca artă a emoției, ca loc privilegiat al autenticității umane. Pe lângă impresionanta carieră teatrală, ați explorat cu succes domenii conexe, făcând teatru radiofonic și de televiziune, scriind cărți și scenarii, redescoperind texte clasice, pe care le-ați adaptat din perspectiva sensibilității moderne. Cu ingeniozitate, cu originalitate și, mai ales, cu generozitate, ați răspuns nevoii noastre, a contemporanilor, de a înțelege mai bine lumea în care trăim.

Doamna Vava Ștefănescu, vă recunoaștem drept unul dintre cei mai valoroși artiști ai dansului pe care i-a dat modernității România. Iar dansul, în cazul domniei voastre, ca trăire și profesiune, este deopotrivă energie pură și creație artistică.
Domnule Radu Afrim, apreciez, prin decorarea dumneavoastră, pe unul dintre cei mai originali și mai cunoscuți tineri regizori români. Prestigiul dumneavoastră în mediul artistic românesc și internațional este o încurajare pentru generația din care faceți parte și un îndemn pentru o carieră pentru care se întrevede un lung și prolific parcurs internațional.
Domnule Marius Manole, iubitorii teatrului vă recunosc drept unul dintre cei mai înzestrați actori ai noii generații. V-ați remarcat prin numeroase roluri de compoziție, în zeci de spectacole în marile instituții teatrale sau în teatrul independent. Prin cariera dumneavoastră se probează încă o dată că teatrul românesc are nu doar un trecut cu care ne mândrim, ci și un viitor demn de tradiția din care se trage.
Doamnelor și domnilor,
În numele statului român, am astăzi prilejul de a onora revista Timpul, la împlinirea a 140 de ani de înființarea publicației, care a fost locul de afirmare a unor personalități de anvergură, precum Mihai Eminescu, Ion Luca Caragiale, Ioan Slavici, Titu Maiorescu. Destinul publicației Timpul a traversat întreaga noastră istorie modernă, devenind o platformă valoroasă pentru dialogul cultural și civic. Ea a însemnat și înseamnă spirit critic, respectul pentru valori și autenticitate, entuziasmul și dedicația celor care au continuat o tradiție culturală importantă pentru Iași și pentru România. La o sută de ani de la dramaticele moderne ale preluării capitalei de război a României, distingerea publicației simbol a Iașilor are o semnificație în plus. Felicit revista Timpul și îi urez viață îndelungată în cultura română!
Vă mulțumesc!

Domnule Preşedinte al Camerei Deputaţilor, Domnule lider al Grupului parlamentar al minorităţilor naţionale, Domnule Vice-premier, Stimaţi reprezentanţi ai corpului diplomatic, Doamnelor și domnilor parlamentari, Stimați invitați, Doamnelor și domnilor,
Vă mulțumesc pentru invitație și vă felicit pentru lansarea acestui volum care este rodul unei activități politice îndelungate. Vă mărturisesc că am venit aici din mai multe motive: dintr-unul personal, de suflet - eu însumi aparțin unei minorități care este reprezentată bine în Parlamentul României; din respect pentru contribuția dumneavoastră de-a lungul anilor la construcția democrației în România; dar și cu gândul la viitor, mai ales că ne așteaptă campania electorală.
Statul român se mândrește cu faptul că existența sa modernă, marcată de momentul Marii Uniri de la 1918 și definită astăzi de apartenența europeană și euro-atlantică, este năzuința și proiectul unei majorități sprijinit pe participarea, înțelegerea și contribuția minorităților etnice.
La începutul anilor ‘90 România și-a asumat ceea ce putea fi considerat un experiment. Mai ales pentru o societate la început de tranziție, ideea de a consfinți prin Constituție prezența în Parlament a tuturor minorităților naționale a fost o dovadă de deschidere și o expresie a unor principii democratice fundamentale: participarea și reprezentarea.
S-a dovedit a fi o idee de succes. Și, iată, astăzi sunteți la un moment de bilanț pe care nu pot decât să-l salut.
Cred că de-a lungul anilor, prin prezența Grupului  Minorităților Naționale în Parlament, au avut de câștigat nu doar cei pe care-i reprezentați în mod direct, membrii comunităților din care faceți parte, ci noi toți, cetățenii României.
Atunci când a fost vorba de marile interese naționale ale României, de consolidarea democratică, de apărarea și promovarea drepturilor omului, de aderarea noastră la NATO și la Uniunea Europeană, ați fost parteneri loiali, corecți și angajați.
Până la urmă, ce ne unește pe toți este apartenența la o națiune de cetățeni, puternică prin diversitatea ei și prin valorile pe care le susține și exprimă.
În tot acest timp, ați fost parte din procesul de decizie, prin activitatea dumneavoastră legislativă și ați contribuit la construcția unei Românii tolerante, care valorifică diversitatea.
Grupul Parlamentar la Minorităților Naționale este o expresie în plan politic a dialogului social și interetnic. Iar România are în diversitatea sa - etnică, confesională, culturală - un uriaș potențial și poate fi, prin experiența sa, un contributor major și credibil la construcția europeană. Este important să nu luăm toate aceste lucruri drept un dat câştigat, ci să le cultivăm permanent. Într-o Românie europeană, toleranța, la fel ca și libertatea, este esențială.
Doamnelor și domnilor,
Aș asocia acest moment cu un bilanț al consolidării democratice. Dați-mi voie de aceea să spun câteva lucruri despre viitor, mai ales că ne așteaptă campania electorală.
Dumneavoastră aveți, într-un fel, un avantaj - nu sunteți sub presiunea procentelor, chiar aşa mult ca şi ceilalţi competitori electorali. Mi-aș dori ca în această campanie electorală nu goana după procente să-i motiveze pe politicieni, ci respectul față de alegători.
Electoratul s-a maturizat, este momentul ca și clasa politică, în ansamblul ei, s-o facă. Cred că în această campanie, forțele politice au șansa de a arăta că au încheiat ele însele etapa promisiunilor goale, a spectacolului fără substanță și politicianismului.
Închei prin a-mi exprima aprecierea față de activitatea legislativă a Grupului Parlamentar al Minorităților Naționale începând din ‘90 până astăzi și vă doresc mult succes pe mai departe!
Am încredere că viitorul spre care ne îndreptăm este unul al dialogului, toleranței și unității în diversitate! Vă mulţumesc!

Bună seara! Domnule Prefect, Domnule Preşedinte al Consiliului judeţean, Domnule Primar, Doamnelor și domnilor,
Vă mulțumesc pentru primire și pentru că ați acceptat organizarea acestei dezbateri! Pentru mine, a fost foarte important să vă întâlnesc. Salut faptul că sunt în sală reprezentanți ai autorităților și instituțiilor publice, profesori, medici, membri ai organizațiilor neguvernamentale, cu alte cuvinte, o parte din acei oameni care pot influența ori schimba destinul unei comunități, acestei comunități, din Târgu Jiu.
Aș porni de la titlul generic sub care se desfășoară această dezbatere. România va fi puternică atunci când fiecare din regiunile și fiecare județ vor fi puternice prin prosperitate, servicii publice de calitate și oportunități pentru cetățeni.
Am avut astăzi plăcerea să vizitez în județul dumneavoastră locuri încărcate de istorie și simbolistică și am întâlnit oameni minunați. Am fost la început aici, în Târgu Jiu, la Coloana Infinitului, unde am participat la o manifestare foarte frumoasă, dedicată eroilor care au apărat orașul acum o sută de ani, au apărat România. Pe urmă, am vizitat Tismana, loc binecuvântat. Am făcut o escală la Hobița, la casa părintească a lui Brâncuși, și, iată, am revenit aici, în Târgu Jiu, și, împreună cu domnul Primar, am făcut o scurtă, dar foarte frumoasă plimbare prin cel mai frumos parc, cel mai renumit parc.
Gorjul este un loc excepţional al României, în măsura în care identitatea sa şi istoria l-au plasat în prim planul dezvoltării, prima dată a Ţării Româneşti, pe urmă a României Mari. România nu-și poate onora trecutul, tradiția și cultura fără a se raporta la gorjeni.
Judeţul Gorj este exemplul foarte bun al unei zone ce dispune de resurse diverse şi bogate, naturale şi umane. Lor li se adaugă resurse identitare excepţionale, de la determinarea şi hărnicia locuitorilor, până la faptul că Gorjul este depozitarul unor valori spirituale de recunoaștere universală.
În ciuda argumentelor de mai sus, cărora li se adaugă în ultimii ani un set important de investiții cu fonduri guvernamentale și europene, calitatea vieţii locuitorilor acestei părţi a Olteniei este însă departe de marele său potenţial şi de aşteptările oamenilor.
Ne putem uita la fiecare domeniu în parte.
Gorjul este, în pofida resurselor sale, un judeţ ocolit de investiţii străine şi cu un trend negativ al profitabilităţii firmelor.
Iar printre cauze se află și infrastructura. Înțeleg că Gorjul are cea mai lungă rețea de drumuri naționale pietruite din țară, peste un sfert dintre drumurile din județ.
Din punctul de vedere al investiției în infrastructura școlară și universitară, Gorjul se află peste media pe țară, dar nu și din punctul de vedere al performanței la examenele naționale, Bacalaureat și Evaluarea Națională.
Fără performanță în educație nu există viitor. Iar fără un management școlar și universitar modern, care să imprime cultura integrității și meritocrația, nu există performanță. Și cel mai bun mod de a asigura această cultură este ca liderii comunității școlare și universitare să dea ei înșiși un exemplu de succes și de moralitate.
La fel și în domeniul sănătății. Investiții s-au făcut, dar din ce în ce mai puțini specialiști aleg să rămână aici, iar la concursurile pentru posturi nu prea se prezintă medici.
Exemplele pot continua. Întrebarea este cum s-a ajuns aici. Cum se face că un județ cu atâta potențial a pierdut peste 15% din oameni în ultimii 10 ani? Cum se face că acest potențial nu a fost valorificat?
Explicaţia acestei diferenţe ar trebui căutată, cred eu, în explorarea performanţei administrative de-a lungul anilor şi în adecvarea viziunii politice a elitelor colectivităţilor.
În sală vă aflaţi autorităţi publice, conducători de servicii deconcentrate, manageri de instituţii publice, în fond cei care influenţează în cel mai înalt grad, mai mult decât Guvernul, viaţa comunității locale.
Doamnelor și domnilor,
Cred că este momentul unei schimbări de paradigmă în administrație. Comunitățile locale au nevoie de un alt mod de a face administrație - transparent, eficient, responsabil, cu respectarea legii, cu preocupare pentru cetățean, nu pentru câștigul propriu sau pentru câștigul unui partid politic.
Dezvoltarea unei comunităţi nu poate exista în absența unei relații corecte între cetățeni și instituții. Cetățenii sunt cei mai importanți aliați, cei mai onești și de încredere, pentru că este comunitatea lor.
Transparența în funcționarea administrației locale, a serviciilor publice județene și deschiderea pentru dialogul cu societatea civilă sunt primii indicatori ai bunelor intenții în guvernarea comunității și prima șansă către dezvoltare. Dar acestora trebuie să li se mai adauge un aspect esențial: eficiența activității serviciilor publice.
Societatea s-a schimbat în ultimii ani. Cetățenii sunt azi mult mai atenți la performanțele celor care le conduc instituțiile publice, își cunosc mult mai bine drepturile și obligațiile. Au devenit din ce în ce mai dornici și mai capabili să-și comunice doleanțele și propunerile care privesc bunul mers al comunității lor. Se implică din ce în ce mai des în deciziile care le afectează viața.
Cred că cetățenii îşi doresc, din partea celor care au roluri de decizie, profesionalism, integritate, onestitate, cheltuirea eficientă şi cu bun simț a resurselor.
Este nevoie de o viziune nouă și adaptată realităților, astfel încât problemele să nu se cronicizeze, ci să se rezolve. Este nevoie de cheltuirea corectă, dar și cu folos a fondurilor - de orice fel, inclusiv fondurile europene - dacă ne dorim dezvoltare și prosperitate. Acestea trebuie să aducă rezultate vizibile în calitatea vieții oamenilor.
Sunt convins că toate acestea sunt posibile în administraţie cu eforturi destul de mici, dar cu multă, multă bunăvoință și bună-credință.
Doamnelor și domnilor,
Efortul de schimbare şi de modernizare în administrație se bazează substanţial pe exemple de bună practică şi pe exemplul personal. Este un demers care implică puține resurse, dar multă voinţă.
Vă invit să reflectați cu sinceritate și responsabilitate asupra acestor chestiuni. Aștept punctele dumneavoastră de vedere despre modul în care puteți să creșteți performanța în administrație și să ridicați acest județ, pe măsura potențialului și așteptărilor oamenilor.
Personal, m-aș bucura foarte mult dacă această discuție ar fi una dinamică. Dar și mai mult m-aș bucura să revin peste un an, sau doi, sau trei, și să văd că lucrurile se mișcă tot mai bine. Nu degeaba, dragii mei, am venit astăzi aici, în Târgu Jiu, și în Județul Gorj.
Sunteți un județ binecuvântat de Dumnezeu. Aveți oameni harnici, aveți resurse naturale cum puțini au, aveți atâtea simboluri ale românismului, aveți atâția eroi. Nu se poate să nu aveți un viitor pe măsură!
Pentru asta am venit. Să vă încurajez, să construim împreună acest viitor. Mulțumesc!

Onorați veterani de război și din teatrele de operații, Domnule Prim-ministru, Domnilor miniştri, Excelenţa voastră domnule ambasador al Republicii Franceze, Domnule Primar al municipiului Târgu Jiu, Domnule Președinte al Consiliului Județean, Domnule Prefect, Doamnelor și domnilor primari, Doamnelor și domnilor,
Ne aflăm împreună în locul în care, în urmă cu un secol, armata română obţinea, pe Jiu, a doua sa mare victorie după cea de la Oituz. Acel moment, care a reprezentat un punct de cotitură în desfășurarea războiului din toamna anului 1916, nu ar fi fost posibil fără sacrificiul şi determinarea gorjenilor.
Ceea ce le-a insuflat tărie de caracter şi dârzenie celor care şi-au dat viaţa în luptele de pe Jiu a fost totalul devotament pentru salvarea ființei naționale. De altfel, bătălia de la Podul Jiului a fost unul dintre cele mai importante exemple de curaj, demn de marea cronică a Primului Război Mondial.
Fără aceste sacrificii, fără victoria Antantei, nu ar fi fost posibilă realizarea Marii Uniri, piatră de hotar în istoria țării noastre. Acum, la un secol distanţă, înţelegem cu atât mai bine mesajul acelei generații: marile proiecte naționale sunt bazate atât pe viziunea unei clase politice responsabile, cât și pe solidaritatea şi capacitatea de direcţionare a marilor energii colective către un obiectiv comun.
Victoria de acum exact 100 de ani îi plasează ca eroi în memoria națiunii pe generalii Culcer și Dragalina, precum şi pe tânăra învățătoare – cercetaș sublocotenent Ecaterina Teodoroiu. Pe ei și pe toți eroii neamului nu-i vom uita niciodată!
În memoria românilor, Ecaterina Teodoroiu rămâne probabil cel mai cunoscut nume al Primului Război Mondial. Prezența sa proeminentă în Panteonul național, alături de figura luminoasă a Reginei Maria, arată că Marele Război marchează și o schimbare profundă a societății, care va primi expresia instituțională prin Constituția din 1923.
Doamnelor și domnilor,
Tot în 2016, s-au împlinit 140 de ani de la nașterea lui Constantin Brâncuși. Prin capodopera sa, Brâncuși ne-a demonstrat că șansa societății românești stă şi în integrarea potențialului ei creativ în Europa și în lume. Brâncuși ne transmite peste ani că pentru a împlini marile idealuri ale națiunii noastre trebuie să depășim nu atât dificultățile obiective, cât mai ales factorii subiectivi, mentalităţile, și să ne asumăm pe deplin valorile. „Lucrurile nu sunt greu de făcut. Ceea ce este cu adevărat greu, este de a ne pune în starea de a le face.” Acest aforism al lui Brâncuși este un excelent îndemn pentru noi și, în primul rând, pentru tinerii generației Centenarului.
Lor în primul rând le spun că, astăzi, marcarea Centenarului Primului Război Mondial și al Marii Uniri reprezintă o foarte bună ocazie pentru un proiect de viitor, pentru o Românie care îşi găseşte resurse în marile sale valori identitare.
Doamnelor și domnilor,
Am iniţiat demersul elaborării unui proiect de țară pornind de la oportunitățile contextului actual, pe care România, ca membru al Uniunii Europene şi al NATO, nu are voie să le rateze.
Pe de altă parte, în construcția europeană din care face parte începând cu 2007, România îşi propune să contribuie prin propriul său proiect de viitor la o Uniune capabilă să ofere perspective reale de prosperitate și garanții de siguranță tuturor cetățenilor ei.
Pentru toate aceasta, este esențială o creștere a responsabilității autorităților și instituțiilor publice, a angajamentului și credibilității clasei politice, care să se ridice la standardele etice și de integritate pe care cetățenii le așteaptă.
În încheiere, vă chem, doamnelor și domnilor, să-i omagiem pe eroii Marelui Război şi să ne lăsăm inspiraţi de oamenii de valoare pe care i-a dat România în decursul istoriei. Onorând sacrificiul şi continuând speranţele celor pe care îi cinstim astăzi, avem obligaţia de a accepta provocarea de a construi o Românie demnă, puternică și prosperă.
Vă mulţumesc!

Domnule Președinte al Consiliului Concurenței, Stimați membri ai Consiliului Concurenței, Doamnelor și domnilor,
Astăzi, prin numirea a trei noi membri ai Consiliului Concurenței, instituția dumneavoastră își completează structura de conducere cu forțe proaspete, care se vor pune în slujba politicii privind concurența, în slujba unui mediu de afaceri competitiv, pentru a proteja concurența și nu concurenții. Numai astfel economia de piață concurențială își va dezvălui pe deplin beneficiile.
România are nevoie de o economie de piață consolidată, în care rolul autorităților de reglementare e deopotrivă constructiv și educativ, nu doar, sau neapărat, punitiv.
Astăzi piețele sunt realități complexe, cu determinări instituționale aflate într-o continuă dinamică. Tocmai de aceea, înainte de a trata derapajele de la politica de concurență, trebuie să încercăm, totodată, să educăm și să prevenim.
Pe lângă resurse, capital și forță de muncă, educația economică este poate cel mai important activ al unei economii competitive.
În democrație și în economia de piață, fiecare va fi respectat atunci când nimeni nu este personal favorizat, fie că ne referim la cetățean, ca reper al oricărei politici publice, fie că ne referim la mediul de afaceri, la investitori și întreprinzători, români sau străini. Mediul de afaceri românesc are nevoie de un Consiliu al Concurenței puternic, echilibrat, cu viziune și vocație în favoarea economiei de piață.
În acest sens, sper ca structura de conducere a Consiliului Concurenței să fie completată, cât de curând, cu toate mandatele prevăzute de legea de funcționare, astfel încât instituția dumneavoastră să aibă toate motoarele turate pentru îndeplinirea rolului său instituțional.
Adresez felicitări noilor membri ai Consiliului Concurenței pentru intrarea în exercițiul mandatului de membru al Consiliului Concurenței! Felicit Consiliul Concurenței și transmit încurajări și susținere pentru rolul complex pe care această instituție îl are de îndeplinit!
Vă urez succes tuturor în activitate!

Stimate domnule Procuror-șef DIICOT, Stimată doamnă Ministru interimar al Justiției, Stimate domnule Procuror General, Stimate domnule Vicepreședinte al Consiliului Superior al Magistraturii, Doamnelor şi domnilor,
Mă bucur să mă aflu, astăzi, alături de dumneavoastră şi vă felicit pentru activitatea desfăşurată în cursul anului trecut!
Rolul Direcţiei de Investigare a Infracţiunilor de Criminalitate Organizată şi Terorism este unul esenţial la nivelul societăţii şi, în acelaşi timp, unul extrem de dificil, întrucât vă confruntaţi cu formele cele mai dure și mai violente ale criminalităţii.
Un stat nu poate avea o economie puternică atunci când criminalitatea organizată este mare. Forţa financiară a grupărilor interlope sau criminalitatea informatică afectează profund siguranţa statului şi economia României, având şi un impact puternic asupra colectării veniturilor la bugetul de stat.
De aceea, este foarte important ca DIICOT să aibă instrumentele potrivite pentru a contracara aceste atentate la dezvoltarea democratică a statului şi pentru a interveni eficient.
Aceste obiective nu pot fi atinse fără a exista, în primul rând, o legislaţie coerentă. Mă bucur să constat că modificările legislative realizate în 2016 au avut drept rezultat consolidarea capacităţii de funcţionare a instituţiei.
Aceasta este o dovadă că instituţiile care asigură lupta împotriva criminalităţii devin eficiente atunci când legile sunt făcute cu inteligenţă, cu bună credinţă şi urmăresc să întărească statul de drept, nu să îl slăbească.
Pentru a putea investi în serviciile publice necesare societăţii trebuie, pe de o parte, să combatem şi să destructurăm reţelele criminale care operează contra legii şi, pe de altă parte, să recuperăm prejudiciile create.
Este mai mult decât necesară o bună colaborare între Ministerul Public în genere şi Agenţia Naţională de Administrare a Bunurilor Indisponibilizate pentru a duce la bun sfârşit actul de justiţie.
Ca unica structură din cadrul Ministerului Public specializată în combaterea crimei organizate şi a terorismului, DIICOT are un rol esenţial în prevenirea ameninţărilor care îmbracă forme din cele mai diverse şi complexe.
De aceea, activitatea dumneavoastră în sfera prevenţiei devine în acest context fundamentală şi, chiar dacă de cele mai multe ori ea nu este vizibilă pentru opinia publică, societatea românească este una mai sigură şi ca urmare a eforturilor dumneavoastră.
Doamnelor şi domnilor,
Profesionalismul, integritatea şi independenţa sunt valori care caracterizează activitatea procurorilor DIICOT, ca şi a tuturor magistraţilor din România. Ele trebuie protejate şi promovate, pentru că sunt valori inerente statului de drept şi unei societăţi democratice europene.
Recentele iniţiative ale Executivului în ceea ce priveşte modificarea legislaţiei penale ar fi avut drept consecinţă nu numai scăderea în intensitate a luptei anticorupţie, ci şi repercusiuni grave şi asupra speţelor aflate în competenţa DIICOT.
Am apreciat promptitudinea cu care instituţia dumneavoastră a reacţionat în mod public, semnalând faptul că adoptarea unor asemenea acte normative ar creşte riscul apariţiei unor condiţii favorizante pentru fenomenele infracţionale.
România se află într-un moment de răscruce, şi împreună trebuie să decidem pe ce drum vom merge de acum înainte: pe drumul democraţiei, statului de drept şi al justiţiei independente, sau pe drumul corupţiei, lipsei de profesionalism şi al abuzurilor instituţionale.
Doamnelor şi domnilor,
În încheiere, felicit întreaga echipă DIICOT pentru rezultatele deosebit de bune obţinute pe parcursul anului 2016 şi vă doresc mult succes în continuare!
Vă mulţumesc!

Doamnă Procuror-şef al Direcției Naționale Anticorupție, Doamnă Preşedinte al Înaltei Curţi de Casaţie şi Justiţie, Doamnă Preşedinte al Consiliului Superior al Magistraturii, Doamnă Ministru interimar al Justiţiei, Domnule Procuror General al României, Excelențele Voastre doamnelor și domnilor ambasadori, Doamnelor şi domnilor,
Încep prin a vă felicita pentru bilanțul prezentat.
Au trecut aproape 15 ani de când a fost constituit Parchetul Național Anticorupție în anul 2002, precursorul DNA, iar România a demonstrat, pe parcursul acestei perioade, că a reușit să își mărească, din punct de vedere instituțional, capacitatea de a lupta împotriva corupției, pentru consolidarea statului de drept.
De la an la an, încrederea cetățenilor în justiție a crescut, iar succesul luptei anticorupție a ajuns să fie apreciat nu doar intern, ci şi la nivel internațional, ţara noastră fiind în punctul de a exporta acest model în regiune.
Această evoluţie nu ar fi fost posibilă dacă în România nu s-ar fi produs o temeinică asumare socială a unui set de valori solide.
În tot acest interval nu numai capacitatea statului de a face față provocărilor ce țin de corupție a crescut, dar, lucru extrem de important, și mentalitățile s-au schimbat.
Am avut dovada acestui fapt recent, când am văzut cu toţii că cetățenii României anului 2017 nu mai tolerează minciuna, corupția sau compromisul. Dimpotrivă, aceşti oameni au așteptări pe măsură de la instituțiile statului, au așteptări ca viața publică să aibă în centrul ei respectarea legii și integritatea.
La noi s-a întâmplat un lucru extraordinar, principiile abstracte şi valorile fundamentale care stau la baza statului de drept au devenit preocupări concrete pentru cetăţeni.
Iar când acestea au fost puse în mod brutal în pericol, a existat o reacţie civică fără precedent. România a devenit nu numai un model de bune practici instituţionale în materie de luptă anticorupţie, ci şi o sursă de inspiraţie pentru cetăţenii altor state de a manifesta şi a-şi exprima în mod public refuzul de a mai accepta actele de corupţie.
Începutul acestui an ne-a găsit într-un context în care lupta anticorupție a fost pusă în mod real la încercare.
Indignarea și mobilizarea fără precedent a românilor din ultima lună, ca și reacțiile partenerilor externi sunt semnale clare că ţara noastră trebuie să își continue parcursul de consolidare a democrației și statului de drept și, în acest sens, continuarea luptei anticorupție este o cerință esențială dacă ne dorim un stat modern.
De altfel, încercările Executivului de a modifica legislaţia penală au fost amendate în raportul MCV de anul acesta, în care se trage un semnal serios de alarmă în sensul că orice schimbări menite să slăbească eficacitatea instituţiilor judiciare care combat corupţia ar atrage după sine reevaluarea progreselor realizate de România în acest domeniu.
Iată, deci, că ireversibilitatea luptei anticorupţie nu este una garantată. Măsuri legislative care slăbesc domeniul de aplicare al infracţiunilor de corupţie, ingerinţa factorului politic în actul de justiţie, campaniile media duse la adresa unor magistraţi sau instituţii judiciare sunt doar câţiva dintre factorii care pot afecta radical traseul pe care s-a înscris România.
Ordonanța nr. 13, nefericita Ordonanță 13 din 2017, a fost abrogată, măsurile amenințătoare la adresa luptei anticorupție au fost retrase și sabia lui Damocles pare a fi fost, pentru moment, îndepărtată.
Avem o legislaţie adesea deficitară, care generează probleme de interpretare. În mod incontestabil, ea trebuie amendată, dar măsuri precum cele de modificare a Codului penal și a Codului de procedură penală sau legi de grațiere colectivă au nevoie de o dezbatere amplă în spațiul public, de transparență și responsabilitate în procesul de luare a deciziilor.
Sunt aspecte de neignorat în România anului 2017.
Aprecierea oportunității adoptării unor astfel de măsuri și intervenții trebuie să fie expresia unei dezbateri reale în Parlament, după consultarea specialiștilor și preluarea expertizei din domeniu, dezbatere care să includă și punctul de vedere al minorității parlamentare, al opoziției.
Întregul proces decizional trebuie realizat cu o consultare reală a sistemului judiciar, cel care este chemat să aplice astfel de măsuri.
În acest sens, acțiunile mele, ca Președinte, au fost de fiecare dată în spiritul asigurării unei cooperări loiale între instituții și, de aceea, în tot procesul decizional care va urma, am încredere că DNA și instituțiile din sistemul judiciar vor juca un rol activ prin prisma pozițiilor avizate pe care le pot expune, bazate pe activitatea lor de zi cu zi.
Doamnelor și domnilor,
Datele şi cifrele din raportul de activitate arată într-adevăr faptul că lupta DNA împotriva marii corupții duce la bunăstare socială, lucru care se va reflecta în primul rând în buzunarele cetățenilor.
Din acest punct de vedere, un subiect extrem de important rămâne cel al recuperării prejudiciilor produse statului prin fapte de corupţie comise de persoane pentru care s-a stabilit vinovăţia, prin decizie judecătorească definitivă.
Activitatea instituţiilor cu atribuţii în acest domeniu trebuie să fie una susţinută, pentru ca rezultatele să devină cu adevărat semnificative într-un domeniu în care cetăţenii au, pe bună dreptate, mari aşteptări.
O societate în care lupta anticorupţie este eficientă este una în care cei care au fost găsiţi vinovaţi nu se mai bucură în continuare de banii sau bunurile dobândite prin încălcarea legii.
Doamnelor şi domnilor,
Lupta împotriva corupţiei prin mijloacele legale de care dispune statul este necesară şi trebuie continuată.
Dar ea nu va fi suficientă pentru a combate definitiv acest flagel fără componenta de prevenire, care trebuie să capete din ce în ce mai multă substanţă.
În acest domeniu, profilaxia trebuie să însemne integritate şi responsabilitate la nivelul conducerii tuturor instituţiilor publice. Este, de altfel, şi una dintre aşteptările legitime ale societăţii în ceea ce priveşte reforma administraţiei publice.
Am intrat într-o nouă etapă de maturizare a României, o Românie construită pe o cultură a integrității şi corectitudinii în viața publică.
Importanța continuării eforturilor făcute în domeniul transparenței și integrității publice, recuperarea prejudiciilor, dimensiunea de prevenție sau eforturile în direcția promovării educației juridice sunt doar câteva dintre măsurile pentru realizarea cărora este nevoie de cooperare.
Nu putem să reuşim în acest demers care pune pe primul loc integritatea și interesul general al cetățenilor fără punți reale între instituțiile statului.
România se află într-un moment în care poate păşi cu încredere pe drumul democraţiilor consolidate, în care mecanismele statului de drept sunt independente de voinţa politică.
Este nevoie de foarte mult echilibru şi înţelepciune din partea tuturor părţilor implicate pentru ca progresele făcute până acum să nu fie pierdute. Ceea ce trebuie să primeze este dezideratul României de a deveni un stat puternic, care apără interesele cetăţenilor săi.
În această nouă paradigmă, DNA rămâne o instituţie cheie, cu un rol esenţial în combaterea fenomenului corupţiei şi al respectării legii.
Prin activitatea dumneavoastră de anul trecut, aţi arătat că obiectivele pe care vi le-aţi asumat pot fi transformate în realități palpabile.
Doamnelor şi domnilor,
Închei prin a vă reasigura de faptul că veți avea în mine un partener și un sprijin necondiționat în consolidarea statului de drept, fiindcă este convingerea mea fermă că dezvoltarea reală a României depinde de asta!
Vă mulțumesc și vă doresc în continuare mult succes!

Domnule Președinte al Senatului, Domnule Președinte al Camerei Deputaților, Domnule Prim-ministru, Doamnelor și domnilor Miniștri, Onorată asistență,
Domnule Prim-ministru, iată că, după relativ puțin timp, ne întâlnim aici, în Sala Unirii, pentru prima remaniere guvernamentală. Dar circumstanțele sunt deosebite și cred că această mișcare este una bună.
Doamnă Ministru, domnilor Miniștri, vă doresc succes, vă doresc un mandat bun!
Înțeleg această remaniere, pe care mi-a propus-o Prim-ministrul, ca o mișcare de întărire a echipei guvernamentale.
În același timp, am constatat acum, înainte să ajung în Sala Unirii, că mi-au parvenit de la Parlament două legi, Legea de respingere a Ordonanței 13 și de aprobare a Ordonanței 14. Voi promulga aceste legi mâine. Și atunci avem întrunite toate condițiile pentru a trece, domnule Prim-ministru, la normalizarea situației.
Am menționat într-o alocuțiune recentă care sunt, după părerea mea, marjele de mișcare pentru revenirea la o muncă pozitivă, normală și în interesul României din partea Guvernului, și consider că ele sunt întrunite.
Așadar, nu îmi rămâne decât să vă doresc mult succes, să reușiți să transformați acest Guvern într-o echipă puternică, care va face exact lucrul pe care îl așteaptă românii – să guverneze eficient, în interesul României și în interesul românilor.
Vă doresc succes!

Domnule Director General al Muzeului Național Brukenthal, Doamnă Primar al municipiului Sibiu, Doamnă Președinte al Consiliului Județean Sibiu, Domnule Ministru, Excelențele voastre domnilor Ambasadori, Înaltpreasfinţia voastră, Domnule curator, Doamnelor și domnilor,
Cu ocazia decernării Ordinului «Meritul Cultural» Muzeului Național Brukenthal, doresc în primul rând să felicit conducerea și colectivul de specialiști ai acestei instituții.
La aniversarea a două secole de existență, mă bucur că blazonului instituției fondate de Samuel von Brukenthal i se adaugă de astăzi însemnele prețuirii Statului Român.
Folosesc acest prilej, domnule Director General, pentru a vă îndemna ca împreună cu membrii Consiliului de Administrație, și cu sprijinul autorităților publice centrale și locale, să continuați să puneți în valoare, pentru uzul umanității, patrimoniul și mesajul marelui dumneavoastră donator!
Doamnelor și domnilor,
Prin colecțiile pe care le-a pus la dispoziția publicului încă din 1790, și apoi prin dispoziția sa testamentară, Samuel von Brukenthal a instituit un exemplu de viață bazat pe valorile iluminismului și pe angajamentul pentru interesul public. Modelul său s-a dovedit unul de succes.
Încă de la înființare, Muzeul a jucat un rol important în educarea umanistă și în dezvoltarea comunității sibiene și transilvane. Fusese dorința întemeietorului de a-și servi poporul din mijlocul căruia se ridicase.
Brukenthal spunea despre biblioteca pe care a înființat-o că este «depozitara înțelepciunii veacurilor și totodată creier al instituției».
La sfârșitul vieții sale, a dorit să pună această înțelepciune la dispoziția oamenilor.
În cel de-al doilea secol de existență, Muzeul Brukenthal a devenit o instituție națională, pentru ca după 1990, și cu precădere după 2007, să-și valorizeze patrimoniul istoric și să se transforme într-o emblemă majoră a europenității României.
Anul 2007 a fost anul marilor schimbări ale Muzeului, ca și ale Sibiului, ca și ale României.
Aderarea la Uniunea Europeană, și, totodată, titularizarea orașului Sibiu drept Capitală Culturală Europeană au plasat Muzeul Brukenthal sub excelente auspicii.
Acestea au condus la modernizarea muzeului și, mai ales, la recuperarea, după mai bine de jumătate de secol, a picturilor de excepțională valoare artistică de care a fost spoliat prin decizii ale regimul comunist.
Acum 10 ani, anul 2007 a reprezentat o refondare spirituală a Sibiului, cu muzeul întemeiat de Samuel von Brukenthal drept lada sa de zestre.
Doamnelor și domnilor,
Puține instituții se pot mândri cu vârsta și prestigiul Muzeului Național Brukenthal. El este, de două secole, purtătorul unei excepționale misiuni de responsabilitate socială, egalată doar de importanța tezaurului său istoric și artistic.
Colecțiile sale, biblioteca ori expozițiile permanente și temporare sunt dovada rodului bogat al cunoașterii umane, atunci când e fructificată prin educație și amplificată de dialogul intercultural.
Astăzi, muzeul bicentenar este din nou un spațiu al cetății, o destinație pentru tineri și pentru toți cei care găsesc în truda artei și a cunoașterii sensul vieții și fundamentele dezvoltării umane.
Deseori patrimoniul Muzeului Național Brukenthal este cel care reprezintă România în lume.
Dincolo de toate acestea, pentru noi Muzeul Național Brukenthal rămâne fereastra prin care părinții noștri au întrezărit lumina libertății și a valorilor europene.
El este locul înțelegerii propriei noastre identități, în raportul ei cu diversitatea culturală a umanității, de care nu poate fi despărțită.
Muzeul Național Brukenthal va rămâne pentru generații unul dintre locurile cu cea mai bună perspectivă asupra Europei culturilor, dialogului și toleranței.
Moștenirea lui Samuel von Brukenthal continuă să fie izvor și inspirație destinului modern al României. La mulți ani! Vă mulțumesc!

Domnule Preşedinte al Camerei Deputaţilor, Domnule Prim-ministru, Domnule Ministru al Apărării Naţionale, Domnule general, şef al Statului Major General, Doamnă Ministru, Doamnelor şi domnilor generali, amirali, ofiţeri, maiştri militari şi subofiţeri, salariaţi civili, Stimaţi invitaţi,
În fiecare an, particip cu emoţie alături de dumneavoastră la bilanţul Ministerului Apărării Naţionale, pentru a-i onora pe toți cei care servesc patria sub drapelul tricolor.
Activitatea Ministerului Apărării Naționale a fost, în 2016, una extrem de consistentă, care merită din plin aprecierea şi felicitările noastre. Armata este o instituție de bază a statului român, pe care cetățenii țării noastre o privesc cu încredere și cu mândrie. Acest nivel de preţuire se datorează profesionalismului militarilor și civililor care îşi îndeplinesc misiunile cu patriotism şi devotament. Pentru efortul şi sacrificiile pe care le faceţi în fiecare zi, vă mulţumesc!
Doamnelor și domnilor,
Ne aflăm într-un context deosebit de dinamic al transformărilor mediului internațional, caracterizat de acutizarea fără precedent, după sfârșitul Războiului Rece, a provocărilor la adresa securității globale și regionale.
Prelungirea conflictului din Ucraina, fără întrevederea unei soluții politice viabile, tergiversarea găsirii unei căi rezonabile și negociate pentru a pune capăt războiului din Siria, care se suprapune pe un context deja precar al securității regionale în Orientul Mijlociu şi Nordul Africii, virulența terorismului islamic anti-occidental practicat de Daesh și criza produsă de afluxul masiv de refugiați în căutare de azil în Europa sunt cele mai semnificative coordonate ale acestei situații.
Într-un astfel de context, devine cu atât mai important pentru România să-şi dezvolte direcţiile pe care îşi fundamentează politica externă. În acest sens, pentru noi rămân prioritare consolidarea parteneriatului strategic cu Statele Unite ale Americii şi construirea unui profil mai puternic în NATO şi Uniunea Europeană, ca piloni strategici pentru garantarea securităţii ţării noastre.
Anul trecut, pentru prima dată, NATO a prevăzut un proces regulat de evaluare politico-militară pentru Europa de Sud-Est. Mai mult, Uniunea Europeană a adoptat în anul 2016 o Strategie Globală de Politică Externă şi de Securitate, urmând a pune în aplicare un Plan de Implementare a acesteia, cu obiective concrete.
Cooperarea dintre NATO și Uniunea Europeană reprezintă o prioritate strategică pentru ambele organizații, în baza declarației comune semnate de liderii acestora, cu ocazia Summitului de la Varșovia din anul 2016.
De altfel, acel Summit a marcat şi succesul demersurilor statului român pentru o abordare echilibrată între Marea Baltică și Marea Neagră a riscurilor de securitate care vizează flancul estic, obținându-se un pachet complex şi integrat de măsuri, în plan terestru, aerian și maritim pentru regiunea din care facem parte.
După progresele înregistrate în domeniile terestru şi aerian, mă bucură faptul că recent au fost agreate măsuri de consolidare a prezenţei aliate şi pe dimensiunea maritimă, la Marea Neagră.
Cu toții ne dorim ca România să fie o țară puternică și respectată în Europa și în lume. Ţara noastră a dovedit că poate fi un furnizor de securitate, iar acest statut poate fi consolidat atât prin măsuri de politică externă, cât şi prin măsuri care vizează creşterea capacităţii operaţionale a armatei. Un stat capătă credibilitate strategică internaţională dacă are o armată puternică. Avem nevoie de o armată bine dotată și instruită, așa cum am prevăzut în Strategia Națională de Apărare a Țării pentru perioada 2015-2019 și în Planul de Implementare a acesteia. Ministerului Apărării Naționale îi revin sarcini importante în aceste demersuri.
În context, doresc să transmit întreaga mea apreciere pentru eforturile susţinute ale instituţiei dumneavoastră, orientate spre materializarea priorităților strategice ale Ministerului Apărării Naţionale, aferente anului 2016, care au vizat, în principal, continuarea transformării Armatei, operaționalizarea structurilor aliate de pe teritoriul țării noastre, precum şi creșterea calității vieții personalului Armatei.
Cu acest prilej, vreau să subliniez realizările deosebite privind operaționalizarea, în anul 2016, a Unității NATO de Integrare a Forțelor şi a Comandamentului Diviziei Multinaționale Sud-Est, precum şi operaționalizarea scutului antirachetă de la Deveselu.
În perioada imediat următoare Summitului NATO de la Varșovia, în cadrul Administrației Prezidențiale a fost elaborat Planul de Implementare a deciziilor luate la Summit și a fost iniţiată punerea în aplicare a acestora.
În contextul obiectivelor generale asumate de ţara noastră în cadrul Alianţei, Ministerului Apărării Naţionale îi revin, în mod firesc, o serie de sarcini specifice referitoare la constituirea Brigăzii Multinaţionale pe teritoriul României: dezvoltarea iniţiativei Cadrului multinaţional de instruire la nivel întrunit în România; proiectarea unei prezenţe aliate adaptate în domeniile maritim şi aerian în regiunea Mării Negre şi participarea la implementarea măsurilor aliate pentru asigurarea prezenţei înaintate consolidate pe segmentul nordic al flancului estic.
Ştiu foarte bine că existe progrese în direcţia implementării acestor obiective şi mă bucură acest lucru. Vă încurajez să depuneţi toate eforturile pentru a găsi soluții la problemele încă nerezolvate, în special, la cele care impun cooperare în cadru aliat.

Bugetul apărării a reprezentat pentru mine, aşa cum bine ştiţi, o prioritate. Asigurarea finanțării de 2% din PIB în acest an, în concordanță cu angajamentul politic asumat în plan naţional în ianuarie 2015, creează condiții pentru implementarea tuturor obiectivelor asumate. Sunt totuşi necesare măsuri organizatorice și manageriale responsabile și oportune.
Responsabilitățile ce revin României în urma deciziilor asumate la Varșovia trebuie să fie rezultatul unui efort conjugat şi cuprinzător al instituțiilor cu atribuţii în domeniul securității și apărării, în beneficiul României și al tuturor românilor.
De aceea, cooperarea interinstituţională, în general, şi cea dintre Ministerul Apărării Naționale și Ministerul Afacerilor Externe, în special, devine esențială.
Doamnelor și Domnilor,
Avem un cadru conceptual și normativ solid, fundamentat pe Strategia Națională de Apărare a Țării pentru perioada 2015-2019 şi pe Planul de implementare a acesteia, pe Legea de planificare a apărării, Carta Albă a Apărării, şi Strategia militară, alături de Planul de implementare a deciziilor adoptate la Summitul NATO de la Varșovia cu implicații pentru România.
De asemenea, bugetul destinat în acest an apărării asigură premisele ca obiectivele ambițioase pe care vi le-ați asumat pentru 2017 să fie îndeplinite.
În încheiere, vreau să subliniez faptul că resursa cea mai preţioasă a Armatei României sunt militarii și civilii care activează în acest domeniu. Femeile și bărbații care îşi dedică viaţa vocaţiei de a servi patria sub drapelul tricolor alcătuiesc un adevărat corp de elită, nu numai prin asumarea unor standarde morale şi profesionale înalte, dar şi a multor sacrificii.
Atât în ţară, cât şi în teatrele de operaţii, dumneavoastră vă aflaţi mereu acolo unde România o cere, desfăşurându-vă activitatea cu patriotism, loialitate și modestie, sub deviza «Onoare și Patrie».
Vă mulțumesc tuturor pentru ceea ce faceți pentru ţară şi vă doresc mult succes în activitate!

Domnule Procuror General al României,  Doamnă Președinte al Înaltei Curți de Casație și Justiție, Doamnă Președinte al CSM, Doamnă ministru, domnilor miniștri, Doamnă Procuror-șef al DNA, Domnule Procuror-șef al DIICOT, Stimaţi reprezentanţi ai corpului diplomatic, Doamnelor și domnilor,
Vă mulțumesc pentru ocazia de a lua parte la lansarea raportului anual de activitate a Ministerului Public pentru anul 2016 și doresc să vă felicit pentru activitatea derulată pe parcursul anului trecut, şi, de asemenea, domnule Procuror General, pentru deja venerabila vârstă de 155 de ani a Ministerului Public.
Bilanţul este unul care vorbeşte de la sine: aproape 570.000 de dosare soluționate, cuprinzând un număr de 47.000 de rechizitorii și peste 63.000 de inculpați trimiși în judecată. Sunt cifre impresionante pentru instituția dumneavoastră.
Principala misiune care îi revine Ministerului Public este garantarea respectării legii, iar aceasta este o activitate esenţială în orice democraţie consolidată. 
Reprezentarea intereselor generale ale societăţii şi apărarea ordinii de drept nu pot fi concepute fără asigurarea drepturilor şi libertăţilor cetăţenilor, principii definite extrem de clar în Constituţie. 
Din această perspectivă, întărirea statului de drept în România depinde şi de capacitatea dumneavoastră de a vă îndeplini atribuţiile cu echilibru, acţionând în egală măsură pentru protejarea unui interes public, dar şi pentru respectarea drepturilor şi libertăţilor civice.
Justiția este în primul rând un serviciu public. Consolidarea de la an la an a încrederii cetăţenilor în justiție este un semnal că democrația din România se maturizează.
Românii devin tot mai vigilenți la abaterile de la ordinea de drept, dar și mai hotărâți să își apere drepturile și libertățile, aspecte strâns legate și de percepția asupra corupției. 
Faptul că, la nivelul unei tot mai largi părţi a societăţii, aceste principii se transpun în mod de viaţă înseamnă că aşteptările publice de la toate componentele sistemului judiciar sunt din ce în ce mai mari. Cu atât mai important este ca dumneavoastră să rămâneţi loiali normei constituționale «Nimeni nu este mai presus de lege» şi să vă exercitaţi atribuţiile cu obiectivitate, fără a fi influenţaţi de calitatea persoanei cercetate sau de apartenenţa ei politică ori de altă natură.
Numărul de cauze înregistrate la nivelul parchetelor este în continuare unul ridicat, în ciuda trendului ușor descendent din ultimii doi ani. 
Pentru ca statul român să poată proteja drepturile şi libertățile, să poată asigura respectarea ordinii de drept și a intereselor generale ale societății, avem nevoie de un Minister Public independent și eficient, un corp al procurorilor care să facă față tuturor provocărilor actuale.
De asemenea, o calitate din ce în ce mai bună a actelor de urmărire penală nu va face decât să întărească încrederea cetăţenilor în lege şi în justiţie.
În cei 10 ani de la aderarea la Uniunea Europeană, România a făcut progrese remarcabile în domeniul justiției.
Mecanismul de Cooperare și Verificare (MCV) pentru România se va încheia când cele patru obiective de referință stabilite – independența și eficiența sistemului judiciar, integritatea și lupta împotriva corupției – vor fi fost atinse și vor deveni ireversibile.  Ultimele rapoarte MCV au remarcat în mod constant progresele obținute în domeniul justiției, dar au solicitat și sustenabilitate.
Cu toate acestea, încercări de a reveni la situații anterioare reformei, punerea sub semnul întrebării a autorității hotărârilor judecătorești sau a independenței magistraților nu fac decât să încetinească acest progres și să afecteze direct România. 
Obiectivul nostru este ca în domeniul justiţiei progresul să devină ireversibil.  2016 este cel de al doilea an în care nu există recomandări specifice în raportul MCV la adresa Ministerului Public, punându-se însă accent pe mecanismele de prevenție și pe transpunerea în practică a cadrului strategic elaborat de România.
Doamnelor şi domnilor,
Atacurile la adresa procurorilor și judecătorilor au cunoscut în ultima perioadă o creștere îngrijorătoare. De aceea, apărarea independenței și imparțialității sistemului judiciar, precum și a reputației profesionale a magistraților sunt cât se poate de necesare. 
O democraţie consolidată şi un stat de drept veritabil nu pot fi imaginate în absenţa unui sistem judiciar independent şi imun la factorii de presiune politică. 
Cred că românii au arătat fără echivoc că îşi doresc să trăiască într-o ţară eliberată de corupţie, în care justiţia îi sancţionează pe cei care greşesc, un stat care pune pe primul plan legea, regulile, corectitudinea şi nu abuzurile.
Ministerul Public se va confrunta şi în perioada următoare cu o serie de provocări care continuă să rămână la un nivel ridicat. 
O instrumentare mai eficientă a diverselor tipuri de cauze, o atenție sporită la efectuarea actelor de urmărire penală și respectarea drepturilor fundamentale ale persoanelor, reducerea numărului de dosare și echilibrarea volumului de activitate al parchetelor sunt doar câteva dintre acestea. 
Sunt însă convins că printr-un dialog constant și prin plasarea de fiecare dată a interesului public în centrul atenţiei dumneavoastră, astfel de provocări pot fi lesne depășite. 
Nu aș vrea să închei fără să mai adaug un lucru: apreciez foarte mult faptul că Ministerul Public face eforturi susținute pentru restabilirea adevărului și pentru tragerea la răspundere a celor vinovați de crimele comise în timpul comunismului, ca și în perioada tulbure care a urmat.
De aceea, aștept, ca și societatea românească, finalizarea anchetelor privind Revoluția și Mineriada, așa cum scrie la carte: prin decizii clare și cât mai rapide, temeinice și legale.
Doamnelor şi domnilor,
Prin profesionalismul și verticalitatea de care daţi dovadă în îndeplinirea misiunii ce revine Ministerului Public, contribuiţi la recâştigarea încrederii cetăţenilor în actul de justiţie din România. 
Vă felicit încă o dată pentru activitatea desfăşurată anul trecut şi, prin prezenţa mea astăzi, aici, vreau să vă asigur că aveţi în mine un partener în efortul de a face România o democraţie consolidată, o ţară în care legea este unanim respectată, iar justiţia se înfăptuieşte în mod egal pentru toţi.
Vă mulțumesc și vă doresc succes în continuare!

Stimate domnule Mircea Ionescu-Quintus, Doamnelor și domnilor,
Ceremonia de astăzi are o însemnătate aparte atât pentru dumneavoastră, domnule Mircea Ionescu-Quintus, cât și pentru mine, din motive care țin de identitatea noastră politică comună.
Vreau să vă asigur că este o onoare să decorez astăzi o persoană care îşi poartă cu atâta nobleţe vârsta de 100 de ani.
Sunt bucuros, domnule Quintus, că mă aflu alături de cineva care reprezintă personificarea unui secol de istorie şi a opt decenii de identificare cu valorile liberalismului şi ale democraţiei. Vă doresc «La mulţi ani!» şi sper să continuaţi să inspiraţi, prin puterea exemplului, generaţiile de astăzi.
Am admirat întotdeauna seninătatea de pe chipul dumneavoastră, în ciuda faptului că ați avut în viață ani grei, despre care junii politicii nici nu își imaginează că pot exista.
Ați luptat pe front și ați înfruntat abuzurile unui regim totalitar, dar ați trăit și prăbușirea comunismului, și integrarea României în structurile euro-atlantice.
De aceea, probabil că disputele politice de astăzi, când unii vorbesc despre dictatură în plină democrație, vă fac deseori să zâmbiți.
Mulţi au fost cei care, după 1989, au aderat la diverse doctrine politice, dar puţini sunt cei care au rămas consecvenţi crezului lor. Celor care au susținut sau încă susțin că poți face politică din mai multe partide în perioade diferite ale carierei, v-ați încăpățânat să le răspundeți prin forța exemplului personal.
Format în şcoala interbelică și într-o familie cu vechi tradiții liberale, statornicia dumneavoastră se datorează, înainte de toate, spiritului moderat care vă caracterizează, dar şi faptului că v-aţi dedicat în permanenţă promovării valorilor democratice.
De aceea, stimate domnule Quintus, nu am putut să ignor o epigramă al cărei autor sunteţi și care sintetizează foarte limpede, cred eu, perenitatea valorilor autentice şi faptul că timpul nu este egal pentru toţi: «Pentru cine lucră bine, / Vreme trece, vreme vine; / Pentru cine doar petrece, / Vreme vine, vreme trece».
În pofida umorului epigramistic, acest catren nu poate să nu trădeze lealitatea şi implicarea dumneavoastră constantă în promovarea unor bune practici în actul guvernării.
Stimate domnule Ionescu-Quintus,
Sunteţi unul dintre cei căruia i se datorează revigorarea unei doctrine democratice în anii ‘90. Mai mult, aţi contribuit la dezvoltarea unei culturi a dialogului într-o perioadă când societatea civilă abia începuse timid să pulseze.
Dar, mai presus de toate, aţi inspirat şi continuaţi să inspiraţi prin vigoarea de care aţi dat dovadă pe tot parcursul carierei dumneavoastră.
Întreaga viaţă vi s-a identificat cu liberalismul şi cred că suntem cu toţii de acord că, în bună parte, liberalismul după 1990 se identifică cu dumneavoastră.
Dar, mai mult decât atât, sunteţi un reper prin implicarea în resuscitarea unei culturi a democraţiei, a civismului şi a integrităţii actului politic.
Aceste elemente sunt, de fapt, fundamentul ideologic pe care s-a clădit România modernă şi ar trebui să constituie pentru toţi actorii politici un vector în actul decizional.
De aceea, vă felicit pentru toate realizările dumneavoastră şi permiteţi-mi să vă urez încă o dată «La mulţi ani!».

Stimată doamnă Nora Iuga,
Sunteți internaţional recunoscută ca poetă, prozatoare, traducătoare. Desfășurați o carieră extraordinar de prolifică, apreciată de publicul cititor și de critica literară din România și de peste hotare.
Creaţia dumneavoastră, fie ea poezie ori proză, impresionează prin virtuozitatea folosirii limbii, prin forța expresivității lirice. Opera dumneavoastră reprezintă un reper în literatura română contemporană. Poeți și scriitori, publicul din cele mai diverse generaţii vă apreciază şi vă iubesc.
Ne-ați dăruit deopotrivă creaţiile dumneavoastră, dar şi opere ale marilor nume ale literaturii universale prin traduceri valoroase în limba română.
Viaţa şi opera dumneavoastră demonstrează foarte bine că scrisul înseamnă nu doar vocație, dar și misiune. Sunteţi un exemplu de vitalitate pentru angajamentul dumneavoastră în apărarea valorilor fundamentale pe care se sprijină cultura: respectul diversităţii, toleranţa şi libertatea.
Pentru toate aceste argumente şi împliniri, am deosebita plăcere să vă înmânez această înaltă decorație a Statului român.
De Ziua Internațională a Poeziei, suntem fericiţi să putem omagia creațiile poeților din întreaga lume, spiritul libertăţii şi solidaritatea în jurul marilor valori ale umanităţii prin cinstirea unui merituos om de cultură român.
Vă doresc multă putere de creație în continuare! La mulți ani!
Stimate domnule Ion Caramitru,
Aţi împlinit de curând 75 de ani şi doresc în primul rând să vă urez «La Mulţi Ani!».
Cu acest prilej, prin Ordinul Naţional «Steaua României», pe care am plăcerea să vi-l înmânez astăzi, recunoaştem rolul pe care l-aţi avut după 1990 în modernizarea şi structurarea mecanismelor instituţionale ale culturii. Statul Român vă răsplăteşte o carieră ce v-a adus în faţa iubitorilor de teatru şi poezie de pe toate meridianele lumii, dar mai ales v-a adus admiraţia şi aprecierea publicului românesc.
Sunteţi deopotrivă un creator, un interpret şi un reprezentant dedicat al breslei artiştilor scenei. Exemplificați compatibilitatea dintre artist şi cetăţeanul angajat. În fața noilor generaţii care își caută reperele culturale, misiunea primei scene a țării este deosebită. Din această perspectivă, Ordinul Naţional «Steaua României» conferit astăzi este nu doar o simbolică recunoaștere a meritelor, dar și un mandat de onoare pe care, prin dumneavoastră, îl transmit Teatrului românesc.
Stimată doamnă Nora Iuga,
Stimate domnule Ion Caramitru,
Doresc să profit de acest moment pentru a sublinia încă o dată faptul că România nu are o resursă mai valoroasă şi mai apreciată este cultura. Deseori oamenii care o slujesc sunt și purtătorii speranţelor noastre într-o lume mai bună, luminată de valori, deschisă şi tolerantă, iar cariera dumneavoastră dovedeşte acest lucru.
Cu convingerea că o astfel de lume nu este o utopie, că ea se ridică pe ceea ce dumneavoastră aduceți culturii românești și universale zi de zi, închei urându-vă «La Mulți Ani!».

Stimate domnule Cristian Ţopescu, Doamnelor şi domnilor, Stimaţi invitaţi,
Momentul de astăzi îmi oferă prilejul şi bucuria de a decora o personalitate care şi-a dăruit întreaga activitate, talentul şi priceperea sportului românesc – domnul Cristian Ţopescu.
Parcursul dumneavoastră profesional este complex şi excede calitatea de comentator sportiv, aşa cum ne sunteţi familiar celor mai mulţi dintre noi.
În 1960 şi 1962 aţi obţinut două titluri de campion naţional la hipism şi, după retragerea din activitatea competiţională, aţi îmbrăţişat lumea micului ecran, devenind reporter sportiv la Televiziunea Română.
Lunga dumneavoastră carieră de reporter şi comentator sportiv a consemnat peste 5000 de transmisiuni în direct de la Jocurile Olimpice, Campionate Mondiale şi Europene, publicarea a peste 200 de articole cu subiect sportiv în presa scrisă, precum şi a volumelor «Steaua, performanţă şi prestigiu» şi «Fair play».
Domnule Cristian Ţopescu,
Tinerii români pot găsi modele de inspirație în performanţele dumneavoastră, adevărate lecţii de viaţă şi exemple ale tăriei de caracter.
Timp de 40 de ani, aţi adus în casele noastre momentele în care sportivii români au obținut victorii incredibile, devenind astfel unul dintre cei mai dinamici şi eficienţi vectori de promovare a României în lume.
Vocea dumneavoastră, decenţa, eleganţa şi profesionalismul comentariilor au reprezentat momente de regăsire în valoare, în devotament şi dragoste pentru sport şi pentru România, în cele din urmă.
Având în vedere că peste numai patru zile veţi împlini frumoasa şi onorabila vârstă de 80 de ani, vă adresez calde urări de «La mulţi ani», sănătate și împlinirea tuturor aspiraţiilor.
În semn de înaltă apreciere pentru dăruirea şi devotamentul cu care v-aţi desfăşurat întreaga activitate, vă confer astăzi, domnule Ţopescu, decoraţia Ordinul Național «Steaua României» în grad de Cavaler.
Felicitări şi «La mulţi ani!».
Preasfinția Voastră, Domnilor Ambasadori, Domnule Director Interimar, Doamnelor și domnilor, Dragi studenţi,
Apreciez faptul că ați constatat că doresc să vin aici. Așa este, a fost o solicitare expresă de-a mea, când s-a pregătit această vizită la Roma, fiindcă acum doi ani, în 2015, am fost aici. Nu știu dacă cineva dintre dumneavoastră a participat, dar eu da, și mi-a plăcut. De aceea am vrut să fac poate deja o serie de întâlniri aici, la Accademia di Romania. Este un spațiu care, după părerea mea, e foarte potrivit pentru întâlniri, pe care să le fac eu cu românii care studiază sau predau la Roma.
Vreau să vă spun că apreciez foarte mult faptul că dumneavoastră, cei care studiaţi peste hotare, aţi rămas conectaţi la evoluţiile din ţară şi sunteţi interesaţi de ceea ce se întâmplă cu viitorul Uniunii Europene, fiindcă despre asta a fost întâlnirea șefilor de state și guverne.
Totodată, cadrele didactice care vă ghidează în activitatea academică au un rol esenţial în procesul de a transforma România în ţara puternică şi educată pe care ne-am propus cu toţii să o construim.
După cum ştiţi, aniversăm în aceste zile 60 de ani de la semnarea Tratatelor care au pus bazele Uniunii Europene.
Acest moment festiv, marcat prin Summitul la care am participat ieri, vine într-o perioadă fără precedent în istoria construcţiei europene. O perioadă plină de provocări şi ameninţări tot mai pronunțate, atât pe plan intern, cât și extern. Ele pun la încercare, într-un mod din ce în ce mai serios, unitatea noastră, comunitatea de valori și principii, realizările de până în prezent și șansele unui viitor cel puțin la fel de pașnic și prosper pentru generațiile care vin.
Dar orice provocare poate fi în acelaşi timp şi o oportunitate. Transformarea crizelor în oportunităţi nu este un simplu slogan. Este o realitate, demonstrată inclusiv de modul în care a avansat procesul de integrare europeană în ultimele 6 decenii.
Ne aflăm, fără îndoială, în fața unui moment de cotitură în istoria Uniunii Europene. Un moment în care proiectul european are nevoie, mai mult decât oricând, de unitate și viziune pentru a rezista şi pentru a se consolida.
Să nu uităm ceea ce evoca încă de la început unul dintre arhitecții construcției europene, Robert Schuman, ca fiind esența integrării europene - solidaritatea de fapt, o conștientizare că împreună putem realiza mai multe, iar separat mai puțin. Iar în contextul global actual, puțin înseamnă, pur și simplu, insignifiant. Acest lucru este subliniat clar în Declarația pe care am semnat-o ieri.
Eu am încredere în capacitatea de reinventare, de reformare a proiectului european şi privesc cu optimism viitorul Uniunii Europene. Sunt convins că vom găsi înțelepciunea de a-l recredibiliza cu toții, ca întreg - state membre şi instituții europene - și nu pe părți, sau pe grupuri şi cercuri restrânse sau concentrice.
O Uniune divizată, cu bariere de demarcaţie artificiale, cu zone periferice şi alte zone profund integrate, nu poate fi pe termen mediu şi lung un actor credibil, nici în raport cu proprii cetăţeni, cu cetățenii europeni, nici în plan extern.
Dacă ar trebui să rezum, în câteva cuvinte, viziunea României cu privire la viitorul proiectului european, aș spune că obiectivul nostru major este acela al unei Uniuni puternice și coezive.
O Uniune puternică înseamnă şi o Uniune transparentă în proceduri şi decizii, mai aproape de cetăţenii săi. Pentru România, nu există altă opţiune decât aceea a dezvoltării sale în continuare în cadrul unei Uniuni solidare și puternice.
De aceea, cred că trebuie să comunicăm mai bine şi mai des despre ce înseamnă pentru oameni Uniunea Europeană, să readucem în prim-plan avantajele, adesea ignorate pentru că sunt de la sine înţelese, ale faptului că facem parte din această mare familie europeană.
Spre exemplu, printre cele mai importante beneficii ale aderării se numără şi accesul tinerilor la educaţia de nivel înalt, în centrele universitare de prestigiu din întreaga lume.
Vă propun un scurt exerciţiu – imaginaţi-vă cum ar fi arătat astăzi România dacă nu ar fi fost membră a Uniunii Europene şi ce impact ar fi avut acest lucru asupra vieţii dumneavoastră.
S-au împlinit de curând 10 ani de la momentul aderării, iar România are acum o șansă reală de a-și imprima în mod vizibil, distinct, viziunea sa profund pro-europeană în cadrul reflecţiei privind viitorul Uniunii. Această întâlnire de la Roma, am dorit noi, cei din conducerea Uniunii Europene, să fie momentul de pornire a momentului de reflecție care sperăm noi va duce la configurarea unei imagini nu doar pozitive, ci și sustenabile pe viitor pentru Uniunea Europeană.
Mai sunt doi ani până la debutul Președinţiei României a Consiliului Uniunii Europene, prilej care ne va oferi oportunitatea de a consolida o viziune politică românească asupra viitorului Europei, lucru nemaiîntâlnit până acum, o viziune românească asupra viitorului Europei, și, implicit, a locului României în această Uniune. Pentru ca acest lucru să se întâmple, trebuie să lucrăm intens şi să ne pregătim foarte bine.
Astăzi, viitorul Uniunii Europene depinde nu numai de responsabilitatea și capacitatea noastră, a liderilor și a instituțiilor, ci şi de implicarea cetăţenilor europeni.
Vă invit, aşadar, să avem un dialog în care să-mi spuneți cum vedeţi dumneavoastră viitorul Uniunii Europene, pentru că sunt ferm convins că numai împreună putem identifica acele soluții ambițioase care să asigure în continuare sustenabilitatea proiectului european.
Vă mulţumesc pentru prezență, pentru atenţie!

Alteța Voastră Regală, Onorată asistență,
Bine ați revenit în România!
Vizita oficială pe care o întreprindeți –  după un mare număr de vizite private care demonstrează elocvent atașamentul față de România și poporul său – reprezintă un reper important în consolidarea Parteneriatului Strategic dintre România și Regatul Unit.  
Cooperarea intensificată în sfera militară și de securitate, precum și legăturile economice reprezintă pilonii acestui Parteneriat Strategic.
Un alt element-cheie al relației noastre îl constituie semnificativa comunitate de români care trăiește și lucrează în Regatul Unit.
Am reiterat astăzi Alteței Voastre Regale, în numele meu și al poporului român, condoleanțe pentru familiile victimelor și urări de însănătoșire grabnică celor răniți în atacul terorist de săptămâna trecută.
Prezența printre răniți a doi cetățeni români demonstrează, de data aceasta într-un context tragic, apropierea dintre popoarele român și britanic, dar și faptul că numai prin unitate și solidaritate putem trece peste momentele dificile. 
Alteța Voastră Regală,
Astăzi am plăcutul prilej de a recunoaște în mod oficial și de a onora activitatea desfășurată de Alteţa Voastră în și pentru România.
Începând cu anul 1998, când ați efectuat prima vizită oficială în România, ați pășit aproape în fiecare an în această țară a noastră, pentru care nutriți o aleasă afecțiune. Ați făcut lucruri admirabile și ați fost un excelent promotor al imaginii României în lume.
Astăzi, recunoaştem implicarea Voastră angajată în proiectele derulate în România, atenţia pe care o acordaţi dezvoltării comunităţilor locale, interesul pentru prezervarea patrimoniului şi a tradiţiilor româneşti, precum și pentru păstrarea frumuseților naturale unice ale țării noastre.
Rezultatele obținute în activitățile Voastre caritabile demonstrează nu doar vocație, ci și dedicație. Sunteţi o sursă de inspirație pentru tineri în apărarea valorilor pe care se bazează armonia socială și dezvoltarea durabilă.
Cunosc mulți străini atraşi de România şi de frumuseţea ei. Dar ceea ce vă deosebeşte este perseverenţa şi implicarea în dezvoltarea comunităţilor locale, în protejarea moștenirii lor istorice și culturale.
Ați făcut-o încă de acum aproape trei decenii, când, la sfârşitul anilor ‘80, aţi intervenit cu privire la planul nefast al regimului comunist de sistematizare a satelor din România.
Implicarea Alteţei Voastre Regale în numeroase proiecte de reabilitare a satelor, în promovarea produselor locale, în acțiuni de pregătire şi formare tradițională meșteșugărească a reprezentat o contribuție valoroasă la conștientizarea unui stil de viață în care natura, tradiţia şi omul cu deprinderi moderne pot coexista armonios.
Pot fi oferite numeroase exemple de astfel de proiecte, cum ar fi cel lansat în 2015 la Viscri – «Fundaţia Prințul de Wales» – cu scopul de a ajuta comunitatea din această zonă, inclusiv prin crearea de locuri de muncă, urmat în 2016 de crearea Centrului de pregătire meşteşugărească – «The Prince of Wales’s Training Centre».
De asemenea, suntem recunoscători Alteței Voastre Regale pentru că, de fiecare dată când vorbiți despre România și cetățenii noștri, vă exprimați admiraţia pentru bogăţiile spirituale şi culturale româneşti.
Îmi aduc aminte cu plăcere de apariţia Voastră din filmul documentar «Wild Carpathia», recunoscut ca una dintre cele mai bune pelicule despre frumuseţea «sălbatică» a României.
Prin aceasta aţi arătat faptul că, spiritual, aparţineţi acestui spaţiu şi vă confundaţi cu el.
Alteţa Voastră Regală,
Pentru toate acestea, nu numai eu personal, ci și întreaga națiune română vă suntem profund recunoscători.
De aceea, am ţinut din toată inima să vă confer Ordinul Național „Steaua României” în Grad de Mare Cruce, care onorează felul în care ați contribuit la calitatea extraordinară a relației dintre țările noastre, la buna dezvoltare a acesteia, dar şi meritul major în promovarea în lume a imaginii și a potențialului natural al României.
Alteţa Voastră Regală,
Prin ospitalitatea şi deschiderea cu care sunteți primit de fiecare dată în ţara noastră, românii își manifestă, de fapt, admirația și recunoștința pentru ceea ce faceți pentru ei.
Vă mulțumesc, încă o dată, în numele lor!

Excelenţele voastre, doamnelor şi domnilor, Dragi delegaţi, participanți şi prieteni,
Vă mulţumesc pentru invitaţia de a participa la lucrările Congresului Partidului Popular European. Sunt onorat să mă adresez pentru prima oară în acest cadru.
Ne aflăm în prezent într-un moment de cumpănă, într-o Europă marcată de crize complexe, de o intensitate fără precedent. Atacurile teroriste, migraţia, naţionalismul, populismul, Brexit-ul şi, mai mult decât orice, escaladarea euroscepticismului, au devenit provocări majore.
Istoria Uniunii Europene ne arată că perioadele de criză au fost depăşite prin unitate, solidaritate şi voinţă comună. Sunt principii pe care s-a clădit încă de la început întreg edificiul proiectului european şi ele sunt astăzi la fel de valabile. Cred cu tărie că acestea vor rămâne fundamentul dezvoltării viitoare a Uniunii, în beneficiul tuturor cetăţenilor europeni.
Viziunea noastră pentru viitorul proiectului european este clară: România îşi doreşte o Uniune Europeană puternică, unită și coezivă.
Ţara noastră a contribuit la consolidarea construcţiei europene şi va continua să o facă, crezând cu tărie în valorile care ne unesc şi care fac din noi o adevărată familie europeană: libertatea, democraţia, pacea, securitatea, solidaritatea.
Prin urmare, trebuie să luptăm împreună pentru prezervarea unităţii Uniunii Europene şi sunt convins că avem capacitatea să renunţăm la orice ziduri şi bariere care s-ar putea dovedi ulterior insurmontabile.
Convingerea mea este că acţiunile noastre comune trebuie să aibă la bază securitatea, creşterea economică, ocuparea forței de muncă, precum și respectarea valorilor și libertăților fundamentale. Trebuie să lucrăm împreună pentru a obţine o convergență reală între statele membre.
Mă bucură faptul că Declarația de la Roma, pe care am semnat-o cu câteva zile în urmă, face referiri clare la importanța acțiunilor noastre comune și la faptul că trebuie să rămânem uniți pentru a ne apăra, în continuare, interesele comune și valorile fundamentale.
Am reînnoit, astfel, angajamentul nostru față de o Uniune unită și prosperă, capabilă să răspundă nevoilor cetățenilor săi.
 Apreciez în mod în deosebit accentul pus de Declarație pe tema unității construcției europene. Într-o lume globalizată, care se confruntă cu multiple provocări, o Uniune mai bine integrată ne oferă tuturor, fără echivoc, perspective mai bune decât o Uniune fragmentată.
Cetățenii noștri așteaptă de la noi o Europă puternică, incluzivă și bazată pe valori. Trebuie să le oferim acestora ceea ce așteaptă de la noi și să le recâștigăm, încă o dată, încrederea în proiectul european.
Deşi Brexit-ul a provocat o scădere semnificativă a euro-entuziasmului, o mare parte a membrilor familiei europene a rămas ataşată de valorile pe care Uniunea le promovează şi consideră că este mai bine să identificăm soluţii decât să renunţăm la un proiect care a reuşit să aducă armonia şi cooperarea pe continent atât de multe decenii. Uniunea Europeană rămâne, în definitiv, un proiect indispensabil pentru noi toți.
Dacă tot vorbim despre Brexit şi negocierile care urmează, este, în opinia mea, extrem de important ca aceste negocieri - atât cele privind retragerea Marii Britanii din UE, cât şi cele referitoare la acordul pe care îl vom avea după ce Marea Britanie va ieşi din Uniune - să aibă rezultate decente şi sustenabile.
Principalele noastre politici ar trebui să fie îndreptate spre ceea ce ne poate uni şi spre evitarea unei Europe fragmentate.
Aşadar, România nu susţine o Uniune Europeană a «cercurilor concentrice de integrare» sau a «vitezelor multiple», care ar putea să ducă la o creştere a diviziunilor sociale şi economice între statele membre.
Noi nu considerăm aceste scenarii  ca fiind instrumente de aprofundare a cooperării între statele membre, ținând cont de faptul că Uniunea se confruntă deja cu diviziune și neîncredere între membrii săi.
Dragi prieteni,
Trebuie să fim mândri de ceea ce Uniunea Europeană a realizat până în prezent. Este important să păstrăm și să consolidăm realizările Uniunii Europene: cele patru libertăți fundamentale, piața comună, zona Schengen, zona Euro, politica de coeziune.
Menținerea unei abordări echilibrate și incluzive în promovarea acestor politici, în beneficiul tuturor statelor membre, este un element indispensabil pentru o Uniune de succes.
Nu trebuie să uităm nicio clipă principiul pe care s-a clădit Uniunea Europeană. «Unitate în diversitate» este motto-ul care a ghidat, încă de la început, politicile statelor membre şi acest principiu ar trebui să ne fie sursă de inspiraţie şi pentru tot ceea ce ne propunem să facem de acum înainte.
În încheiere, îmi exprim speranţa ca acest Congres să întărească coeziunea la nivelul Uniunii. Partidul Popular European este cel mai puternic grup politic la nivel european şi cu atât mai mare este, aşadar, responsabilitatea noastră de a promova o viziune coerentă pentru o Uniune a viitorului, de a recâștiga încrederea cetățenilor în proiectul european.
Am toată încrederea că noi, toţi cei prezenţi aici, avem atât voinţa, cât şi capacitatea de a duce mai departe proiectul unei Europe unite.
Vă mulţumesc!

Doamnă Secretar General Adjunct al Consiliului Europei, Domnule Preşedinte al Adunării Parlamentare a Consiliului Europei, Domnule Președinte al Comisiei Europene pentru Democraţie prin Drept a Consiliului Europei, Domnule Președinte al Curții Constituționale, Doamnelor și domnilor parlamentari, Domnule Ministru, Doamnelor şi domnilor Ambasadori, Distinşi participanţi,
Îmi face o deosebită plăcere să vă urez tuturor bun venit la Palatul Cotroceni!
Aş dori, înainte de toate, să-i mulțumesc domnului Secretar General Jagland pentru că a acceptat ca această conferinţă să stea sub patronajul nostru comun, dar, mai ales, pentru că a avut iniţiativa – foarte importantă şi oportună – de a lansa procesul de reflecţie pentru crearea liniilor directoare ale Consiliului Europei privind rolul şi responsabilităţile majorităţii politice în interacţiunea sa cu opoziţia într-o societate democratică.
Regret faptul că, din motive medicale obiective, domnul Jagland nu poate fi prezent astăzi. Cred că sunt în asentimentul tuturor participanţilor la conferinţă să îi urez multă sănătate. Avem însă plăcerea să ne bucurăm de distinsa participare a doamnei Battaini-Dragoni, Secretarul General Adjunct al Consiliului Europei.
În acelaşi timp, îi datorez mulţumiri şi domnului Preşedinte Agramunt pentru sprijinul acordat organizării acestei conferinţe, precum şi Comisiei de la Veneţia pentru co-organizarea acesteia.
Îi sunt recunoscător domnului Președinte Buquicchio şi tuturor colegilor săi, care au gestionat foarte bine pregătirea acestui eveniment. Sunt convins că dezbaterile ce vor urma vor contribui decisiv la progresul raportului Comisiei de la Veneţia asupra acestei teme.
Doamnelor şi domnilor,
Spuneam în discursul meu din ianuarie, din plenul Adunării Parlamentare a Consiliului Europei, că subiectul rolului şi responsabilităților majorităţii, respectiv ale opoziţiei, într-o societate democratică este de mare actualitate, în contextul anumitor evoluții recente din unele state membre.
De asemenea, arătam – şi reiterez acest mesaj – că avem nevoie, în Europa, de societăţi democratice solide, în care majorităţile nu abuzează de drepturile lor legitime doar pentru că sunt o majoritate, doar pentru că au câştigat alegerile cu un procent consistent. Pentru că, odată cu preluarea puterii, trebuie asumate şi responsabilităţile deosebite care decurg de aici.
Nu pot să nu mă gândesc, vorbind despre aceste responsabilităţi, şi la tendinţa, tot mai conturată în procesele electorale din spaţiul european, ca prezenţa la vot să fie din ce în ce mai scăzută. Într-un astfel de context, majoritatea politică, deși construită pe un procent mare, obligă cu atât mai mult la asumarea şi exercitarea responsabilă a guvernării.
Avem nevoie, prin urmare, în considerarea evoluţiilor din ultimii ani din unele state europene, inclusiv a proliferării conduitei populiste şi eurosceptice, de consolidarea cadrului de parametri şi garanţii privind interacţiunea dintre majoritate şi opoziţie.
Într-o democraţie liberală solidă, bazată pe alegeri libere şi corecte, nu este acceptabilă nici aşa-numita «dictatură a minorităţii», dar nici «dictatura majorităţii», care, prin abuz, în baza concepţiei «câştigătorul ia totul», să afecteze pluralismul, echilibrul social şi funcţionarea democratică a societăţii bazate pe statul de drept. Adică să ajungem la ceea ce este tot mai des desemnat, în mediile de specialitate, cu termenul de «democratură».
Sunt convins că, într-o societate democratică solidă, atât majoritatea, cât şi opoziţia trebuie, în egală măsură, să acţioneze având în vedere acelaşi angajament, comun şi responsabil, pentru interesul public – al cetăţenilor şi al societăţii.
Acest angajament trebuie să vină, absolut întotdeauna, pe primul loc, înaintea mizelor oricăror confruntări politice – chiar dacă şi acestea sunt normale în democraţie.
Într-adevăr, cetăţenii sunt sursa legitimă inepuizabilă a democraţiei. Niciun politician ales de oameni să le reprezinte interesele nu poate să ignore vocea cetăţenilor.
Cu cât puterea şi opoziția refuză să asculte ce doresc cetăţenii, inclusiv atunci când coboară în stradă, cu atât se adâncește ruptura dintre societate și clasa politică. Iar consecințele sunt dramatice pentru toţi, cu efecte pe termen lung.
Dar majoritatea, tocmai pentru că este majoritate, trebuie să ştie să acţioneze în exercitarea puterii cu o necesară reţinere autoimpusă şi cu toleranţă faţă de eforturile opoziţiei, într-o manieră incluzivă şi transparentă. Pentru că majoritatea trebuie să fie conştientă că şi ea, la rândul său, va deveni cândva minoritate.
Într-o societate democratică – spuneam şi la Strasbourg, în ianuarie – critica normală exercitată de opoziţie nu poate fi văzută ca element distructiv şi nu poate fi interpretată ca lipsă a acceptării rezultatelor scrutinului democratic.
Este doar o parte – la fel de legitimă ca efortul şi activitatea majorităţii – a unui sistem democratic liberal sănătos.
O societate democratică solidă, de tip liberal – opusă aşa-zisului model «iliberal» – are nevoie ca măsurile luate de majoritate să nu afecteze statul de drept în sens larg şi să nu urmărească afectarea «jocului» democratic, care presupune, în final, alternanţa la putere prin alegeri libere.
În plus, o societate democratică solidă necesită respectarea principiului cooperării loiale şi constructive între instituţiile democratice ale statului, care trebuie să se respecte reciproc. Este un principiu valoros – nu doar în cazul situaţiilor de coabitare politică, care nu este deloc în contradicţie cu principiul, la fel de important, al separaţiei puterilor.
Separaţia puterilor într-o democraţie solidă înseamnă cooperare constructivă pentru realizarea interesului public, înseamnă respect reciproc între instituţiile statului aparţinând diferitelor puteri, precum şi echilibrul şi controlul reciproc dintre acestea.
Doresc să citez aici ceea ce scria Comisia de la Veneţia într-o Opinie importantă a sa din 2012, elemente foarte utile pentru dezbaterea noastră de astăzi şi de mâine:
«Respectul pentru Constituţie nu poate fi limitat la executarea literală a prevederilor sale. (…) Scopul acestor prevederi este să faciliteze funcţionarea eficientă a instituţiilor statului, pe baza cooperării lor loiale.
Şeful Statului, Parlamentul, Guvernul, sistemul judiciar, toate servesc scopul comun al promovării intereselor ţării în ansamblu, nu a intereselor înguste ale unei singure instituţii sau ale partidului care l-a desemnat pe cel ce ocupă o anumită funcţie.
Chiar dacă o instituţie este într-o poziţie de putere, fiind capabilă să influenţeze alte instituţii ale statului, ea trebuie să o facă având în vedere interesele statului ca întreg, inclusiv, în consecinţă, interesele altor instituţii şi ale opoziţiei parlamentare.»
Sunt puncte de vedere foarte actuale, care pun în evidenţă necesitatea ca interacţiunea dintre majoritate şi opoziţie să ţină cont permanent de imperativul asigurării unui echilibru corect între interesele legitime ale majorităţii şi cele ale opoziţiei, ambele trebuind să se conducă mereu după interesul public al cetăţenilor, care i-au votat atât pe unii, cât şi pe ceilalţi.
Doamnelor şi domnilor,
Sunt deplin conştient de dificultatea sarcinii pe care o are Comisia de la Veneţia în elaborarea unor eventuale linii directoare ale Consiliului Europei privind rolul şi responsabilităţile majorităţii politice în interacţiunea sa cu opoziţia într-o societate democratică.
Această dificultate constă în aceea că procesul de consolidare a cadrului de parametri şi garanţii privind interacţiunea dintre majoritate şi opoziţie presupune dezvoltarea standardelor constituţionale europene plecând şi de la elemente de cultură politică.
Şi nu este uşor să codifici la nivel de standard juridic aceste noțiuni de cultură politică, rezultate din lecţiile învăţate la nivel european din practica statelor.
Dar sunt convins că acest efort va fi încununat de succes. Nu doar pentru că am încredere în competenţa Comisiei de la Veneţia, care a fost confirmată de atâtea ori, ci şi pentru că este absolută nevoie de acest succes.
El este imperativ necesar pentru că sistemul democratic european trebuie să fie solid şi sănătos, pentru că scopul final al acestui efort este de fapt siguranţa democratică şi prosperitatea tuturor şi a fiecăruia dintre cetăţenii europeni.

Într-adevăr, aşa cum s-a mai spus, democraţia este o veritabilă infrastructură strategică a statelor noastre, a societăţii europene, iar întărirea «imunităţii» şi rezilienţei sale, apărarea acestei infrastructuri strategice sunt în interesul direct al tuturor şi al fiecăruia dintre cetăţenii noştri.
Acesta este motivul pentru care, atunci când – cu aproape un an în urmă – am primit propunerea Comisiei de la Veneţia de a co-organiza această conferinţă, am decis imediat să mă implic personal în susținerea acestui proiect esenţial pentru democraţie.
Sper, de aceea, ca lucrările acestei conferinţe să aducă o contribuție de fond, substanţială, la dezbaterea europeană pe tema interacţiunii responsabile dintre majoritate şi opoziţie, care să genereze cristalizarea parametrilor şi garanţiilor, a unor eventuale linii directoare pe acest subiect.
Va fi, în egală măsură, şi contribuţia simbolică a unei Românii a cărei societate a arătat recent că este matură şi pro-europeană, că este pregătită să-şi apere eficient valorile statului de drept şi că îşi are propriii «anticorpi» puternici faţă de orice ar putea afecta sănătatea democraţiei sale.
Urez succes lucrărilor conferinţei şi vă mulţumesc pentru atenţie!

Bună ziua!
Mulțumesc că ați venit! Sunt impresionat să văd atâta lume adunată, oameni care, fiecare dintre dumneavoastră, reprezentați o parte importantă din economia reală a României.
Domnule Președinte, Stimați invitați,
Îmi face mare plăcere să fiu astăzi aici, în fața dumneavoastră, și vă spun din capul locului că am dorit să vă ascult și să intru în dialog cu dumneavoastră, cu întreprinzătorii care își asumă riscuri, creează locuri de muncă, plătesc salarii, impozite și explorează continuu noi și noi oportunități economice, în beneficiul tuturor.
Doresc să vă spun direct și deschis, de la bun început, că mediul de afaceri este, pentru mine, pilonul cheie al oricărui demers de construcție națională. De aceea am dorit să vă invit, în contextul proiectului de țară pe care l-am inițiat anul trecut, să reflectăm împreună la potențialul economiei noastre, la ce ne dorim pentru România în viitor.
Mă bucur să avem aici, împreună, investitori străini și întreprinzători români, companii mari și întreprinderi mici și mijlocii, cu speranța că acest dialog va oferi tuturor mai multă încredere în forța cooperării.
Resping categoric tentativele populiste recente de a pune în opoziție investițiile străine față de capitalul românesc, companiile multinaționalele față de IMM-urile românești. Așa ceva este o mare eroare.
Convingerea mea profundă este aceea că antreprenoriatul românesc se va consolida cu atât mai mult cu cât cooperarea cu investitorii străini va fi mai strânsă.

Avem însă nevoie de politici care să încurajeze integrarea în economia națională a lanțurilor valorice de producție. Producția este cheia prosperității noastre, de aceea am dorit să intru în dialog cu oameni de afaceri care creează valoare adăugată în economia României.
Doamnelor și domnilor,
Am privit cu atenție anumite evoluții economice, unele elocvente pentru trendul pozitiv actual, altele care însă ne avertizează asupra unor riscuri și vulnerabilități.
România se bucură de rate de creștere record între țările Uniunii Europene, avem 4,8% în 2016, însă, dincolo de latura cantitativă a acestor performanțe, latura calitativă trebuie deopotrivă urmărită, printr-o contribuție mai consistentă din partea investițiilor la creșterea PIB.
Anul trecut, investițiile străine directe au atins un nivel record pentru perioada post-criză - circa 4,3 miliarde euro, ceea ce arată în continuare atractivitatea României pentru mediul investițional extern, fiind, de asemenea, importantă și calitatea acestor investiții.
Totodată, exportul net a înregistrat o contribuţie negativă la creşterea PIB, deoarece avântul importurilor a fost sistematic peste cel al exporturilor, în principal pe seama bunurilor de consum, ceea ce a condus la adâncirea deficitelor comerciale, cu aproape 20% în 2016 și cu circa 27% pe primele două luni din 2017, în comparație cu 2016.
Deși ocuparea forței de muncă s-a îmbunătățit semnificativ, rata șomajului coborând undeva la 5,4%, șomajul în rândul tinerilor se menține foarte ridicat, peste 20%, iar piața muncii resimte deja o anumită penurie în privința personalului calificat, ceea ce tinde să devină o problemă pentru mediul de afaceri, fapt ce impune soluții coerente.
Doamnelor și domnilor,
Dincolo de cifre și performanțe curente, mediul de afaceri din România trebuie să privească spre o nouă treaptă de dezvoltare și profesionalizare. Avem nevoie să avansăm rapid, dar și solid, sustenabil. Trebuie să dăm frâu liber sectoarelor cu potențial deosebit de adâncire a lanțurilor valorice productive, cum este industria auto, sectorul IT&C și industriile creative, agricultura și industria alimentară.

De exemplu, industria auto și sectorul IT&C generează, în sens larg, aproape 20% din PIB. Mai buna integrare a acestora ar avea un potențial imens în crearea de valoare adăugată în România. Același imens potențial de integrare economică se manifestă pentru agricultură și industria alimentară, sectoare în care România poate progresa rapid, prin valoare adăugată și ca exportator competitiv.
Însă dumneavoastră știți foarte bine că acumulările economice nu au adversar mai temut decât lipsa de predictibilitate și încredere. De aceea avem nevoie de predictibilitate, de stabilitate economică și de un climat favorabil mediului de afaceri.
Încrederea dintre Guvern şi mediul de afaceri, dintre stat și economie, în general, nu se câştigă doar în anii electorali, ci mai degrabă după, prin politici economice coerente, sustenabile pe termen mai lung.
În acest sens, îndemn ferm la prudență în legătură cu diverse propuneri fiscale, care sunt vehiculate în ultima vreme, mai ales dacă nu sunt temeinic fundamentate, fără un proiect coerent, fără garanții clare în privința beneficiilor, precum și a capacității administrative.
Vorbind despre viziune și competitivitate pe termen lung, probabil că cel mai important pas pe care trebuie să îl facem este dezvoltarea infrastructurii. Niciun sector nu poate performa în lipsa infrastructurii, indiferent prin ce mijloace am încerca să îl susținem.
Constat cu îngrijorare că, din păcate, guvernările trec, dar problemele infrastructurii rămân, în ciuda faptului că nu banii lipsesc, nici cei naționali, nici cei europeni.
Poate ar fi relevant, de exemplu, ca un important criteriu de performanță al unei guvernări să fie tocmai absorbția fondurilor europene și implementarea proiectelor de investiții, nu neapărat disputa despre cine crește mai repede salariile bugetarilor.
Este evident că salarizarea trebuie îmbunătățită, iar soluțiile durabile trebuie căutate la nivelul performanței economiei, în ritmul și sustenabilitatea creșterii economice.
Doamnelor și domnilor,
Sunt convins că mediul de afaceri simte faptul că, în plan european și chiar internațional, suntem într-un moment de răscruce, în care revoluția tehnologică și cea digitală vor așeza lumea pe cu totul alte baze, în alte cadre de referință, iar economiile naționale pot face salturi inteligente în privința potențialului lor economic.
De aceea trebuie să evaluăm cu atenție competențele și avantajele noastre competitive, capitalul intelectual de care avem nevoie pentru această „nouă economie”, pentru care trebuie să ne pregătim.
Prin sistemul nostru educațional, România trebuie să facă o opțiune serioasă, profundă, înspre competitivitate și spirit antreprenorial. Îmi doresc ca tânăra generaţie să învețe încă din școală virtuțile competiției și ale liberei inițiative. Numai așa putem spera că vom înlătura prăpastia dintre școală și piața muncii, dacă vom introduce și școala în rigoarea competitivă a economiei de piață.
Parcursul nostru nu trebuie și nu poate fi privit separat de contextul european actual, aflat el însuși în plină nevoie de reafirmare. Atunci când s-a discutat despre o Uniune Europeană cu mai multe viteze, România s-a opus din principiu, fiind convinși că proiectul european are nevoie mai mult decât oricând de forța solidarității, nu de viteze sau unități de măsură diferite.
Eu am convingerea că locul meritoriu al României în Europa trebuie și poate fi câștigat prin performanțe, credibilitate și viziune, printr-un efort comun din partea politicienilor și din partea tuturor celor care doresc modernizarea României. Cu acest obiectiv am inițiat Proiectul de țară, la care mediul de afaceri poate avea o contribuție esențială.
Doamnelor și domnilor,
România are nevoie de politici economice responsabile și echilibre sănătoase, care să consolideze stabilitatea macroeconomică, indispensabilă pentru dezvoltarea noastră. Despre imperativul unui parcurs economic responsabil am discutat pe rând, în calitate de Președinte al țării, cu toate guvernele cu care m-am întâlnit până acum.
Doresc să vă asigur că voi pleda în continuare pentru predictibilitate și responsabilitate economică, pentru un parteneriat social real, care să fie parteneriatul între generații, astfel încât beneficiile de astăzi să nu devină o notă de plată grea pentru generațiile de mâine. Eu mă raportez continuu la un principiu, potrivit căruia echilibrul și măsura sunt dintotdeauna esențiale, în tot ceea ce facem.
Cu aceste gânduri am decis să vin astăzi aici, la dialogul cu dumneavoastră. Și pentru a-l face și mai predictibil, în viitor, vă propun ca acest exercițiu de consultare și dezbatere să fie organizat cel puțin anual, sub Patronajul Administrației Prezidențiale, și să putem trece în revistă, mai pe îndelete, poate de-a lungul a două zile de dezbateri, atât performanțele, cât și provocările economiei țării noastre din anii următori.
Mulțumesc și aștept intervențiile dumneavoastră!

Domnule Preşedinte al Asociaţiei Naţionale a Veteranilor de Război, Domnule Președinte al Asociației Veteranilor de Război din Ministerul Afacerilor Interne, Dragi veterani de război, Domnule Şef al Statului Major General, Doamnelor și domnilor, Stimați invitați,
Sunt onorat să vă primesc la Palatul Cotroceni şi mă bucur să fiu alături de dumneavoastră, apărătorii statului nostru modern, martori ai unor momente cruciale ale istoriei naţionale. Bun venit!
Sărbătorirea, la 29 aprilie, a «Zilei Veteranilor de Război», eveniment înscris deja în «Calendarul Tradiţiilor Militare», îmi oferă plăcuta ocazie de a vă adresa dumneavoastră, veteranilor de război, făuritorii unei pagini din istoria naţională, un salut călduros şi de a vă transmite multă sănătate.
Acest moment constituie un bun prilej de a rememora trecutul şi de a consolida legătura generaţiilor de astăzi cu cele care ne-au precedat.
Dumneavoastră reprezentaţi pentru tineri valoroase modele de abnegaţie, devotament şi patriotism autentic.
Pentru generaţiile de astăzi, determinarea şi curajul cu care aţi pus siguranţa şi bunăstarea întregii naţiuni mai presus chiar decât viaţa dumneavoastră reprezintă o permanentă sursă de inspiraţie. Generaţiile actuale şi viitoare au datoria morală şi civică de a păstra integritatea şi libertatea României, respectând valorile care ne definesc ca fiinţe şi ca naţiune.
Faptele dumneavoastră, demne de apreciat, îşi regăsesc ecoul şi în activitatea asociaţiilor de veterani, care au contribuit la educarea tinerei generaţii şi la dobândirea unor drepturi şi facilităţi binemeritate de către cei mai în vârstă ostaşi ai României, precum şi de către văduvele de veterani.
Astăzi, cu doar câteva zile înainte de sărbătorirea Zilei Europei, gândurile noastre se îndreaptă şi spre foştii combatanţi. O naţiune nu este cu adevărat puternică dacă nu îşi respectă istoria, armata şi eroii. Pentru tot ceea ce aţi făcut, meritaţi deplină recunoştinţă şi sprijinul nostru necondiţionat!

Acum, este rândul nostru ca, rămânând solidari cu trecutul, să ne asumăm prezentul şi, cu încredere în viitor, să ne aducem contribuţia la pacea şi stabilitatea globală, la lupta împotriva noilor ameninţări la adresa securităţii pe continentul european şi în lume.
Doamnelor şi domnilor,
Ceea ce ne defineşte, ca naţiune, sunt, în primul rând, valorile la care cu toţii, în mod solidar, aderăm. Pentru noi, respectarea drepturilor omului, a principiilor democratice este fundamentală, motiv pentru care Armata României, modernizată şi profesionistă, îşi poate asuma misiuni oriunde aceste valori sunt puse în pericol, atât în interiorul frontierelor naţionale, cât şi în afara acestora.
Suntem mândri de curajul şi profesionalismul de care dau dovadă militarii români în teatrele de operaţii din Afganistan, Irak şi Balcanii de Vest.
Totodată, le suntem recunoscători veteranilor care, în cele două decenii şi jumătate de viaţă democratică şi de cooperare în cadrul comunităţii euro-atlantice, au participat la operaţiuni în sprijinul păcii, la cele de stabilizare şi reconstrucţie post-conflict.
Cu emoţie, ca de fiecare dată, le adresez militarilor Armatei României felicitări şi mulţumiri pentru tot ceea ce au făcut pentru ţara noastră.
Doresc, totodată, să aduc un cald omagiu distinselor văduve de război şi văduve de veterani de război, care, în acei ani grei pentru ţară, ani de nelinişte şi nesiguranţă faţă de soarta soţilor aflaţi pe front, au ştiut să învingă, cu eforturi şi sacrificii, greutăţile şi lipsurile întâmpinate.
În încheiere, vă rog să primiţi mesajul meu de preţuire şi respect, fie că sunteţi veterani ai celui de-al Doilea Război Mondial, fie veterani din teatrele de operaţii în care Armata României a fost prezentă după 1990.
Vă doresc sănătate şi viaţă lungă! La mulţi ani dumneavoastră, tuturor!

Doamnă Președinte Ghena, Doamnă Președinte Tarcea, Domnule Ministru, Domnule Procuror General, Domnule Vicepreședinte, Onorați membri ai CSM,
Mă bucur că ne revedem. Este deja o tradiție prezența Președintelui la prima ședință a CSM din an, întâlnire care are, ca de obicei, două puncte extrem de importante – prezentarea raportului și alegerile pentru conducerea CSM pentru anul în curs.
Sigur, formal și constituțional, voi conduce această ședință, dar o să îmi permit să particip doar la prima parte, prezentarea raportului, și după aceea să vă las să alegeți în liniște, fără participarea mea, conducerea pentru anul 2018.
Fiind acum la început de an, dați-mi voie să fac câteva remarci foarte scurte, legate de, sigur, activitatea CSM, câteva remarci mai generale despre mersul justiției în România și, evident, și cred că toată lumea se așteaptă, o să fac câteva remarci foarte scurte despre legile justiției.
În primul rând, vreau să felicit întreg CSM, dar și conducerea, doamna Președinte Ghena, domnul Vicepreședinte Ban, pentru activitatea din anul 2017, un an foarte complicat nu numai pentru CSM, un an foarte complicat politic pentru România.
Nu știu dacă a mai fost un an în care CSM a avut așa o activitate intensă, complicată și cu impact puternic. În acest sens, doamnă Președinte, domnule Vicepreședinte, vă felicit pentru felul în care ați condus CSM pe parcursul anului 2017!
Când am devenit Președinte, am promis că voi încerca să introduc altfel de a face politică, cu mai puține artificii, cu mai puțin scandal și cu mai multe rezultate. Atunci, la început, mi-am imaginat că, după un timp rezonabil de scurt, anumite lucruri devin evidente, sau self-evidente, și nu mai trebuie spuse în fiecare an.
Dar, surpriză, anumite lucruri, chit că sunt scrise negru pe alb în Constituție, și toată lumea le cunoaște, nu sunt contestate, dar sunt departe de a fi self-evidente. Și în acest context, îmi face, recunosc, plăcere, să spun câteva lucruri care cred că sunt chiar de bază și simple.
În România, justiția este independentă și trebuie să rămână așa! Eu, Președintele României, o să fac orice îmi stă în puterea constituțională să vă ajut să garantați independența justiției! În acest demers și în acest deziderat, veți avea în mine un partener și un susținător constant pe care vă puteți baza.
Dumneavoastră, CSM, conform Constituției, garantați independența justiției în România. Sigur, această sintagmă, garantare, în contextul în care atribuțiile CSM sunt cele care sunt, este o sintagmă foarte puternică, câteodată mai puternică decât CSM. Dar, trebuie să spun un lucru clar și vreau să luați ca atare. Eu sunt foarte mulțumit de cum a știut CSM, și în 2017, dar și în anii dinainte, să acționeze și să se implice pentru a garanta independența justiției în România.
Eu cred, și am toată încrederea în dumneavoastră, că veți merge mai departe tot așa. Pentru România nu există altă cale.
Vedem cu toții perindându-se pe la diferite televiziuni și în fața camerelor diferiți politicieni de diferite coloraturi care ne spun lucruri surprinzătoare. Unii spun lucruri surprinzător de corecte, că justiția este independentă, trebuie întărită și trebuie să rămână așa. Alții, dimpotrivă. Nu am crezut acum trei ani că o să mai văd pe la televizor politicieni care, aparent foarte serios, spun că justiția nu trebuie să își facă de cap, că justiția nu e în altă Românie, și alte astfel de afirmații fundamental și constituțional deplasate.
Totuși, faptul că se fac astfel de afirmații în spațiul public trebuie să ne dea de gândit foarte serios. Înseamnă că, într-adevăr, există politicieni care cred că, așa cum este construită arhitectura statului, trebuie să vină cu propuneri de modificare, ceea ce, sigur, este dreptul fiecăruia și putem să discutăm în spațiul public despre arhitectura statului.
Dar despre un lucru nu putem să discutăm, despre independența justiției. Asta nu se poate discuta! Asta trebuie să rămână, trebuie să existe, face parte din valorile de bază, din nucleul dur al democrației pe care vrem să o construim în România. Face parte din valorile europene, din valorile Uniunii Europene din care facem parte. Face parte din arhitectura de bază a unui stat democratic din secolul XXI.
Foarte multe discuții s-au purtat în cursul anului 2017 despre ce fac judecătorii, mai mult poate s-a discutat despre ce fac procurorii. În general a apărut, așa, un entuziasm de a discuta în spațiul public ce se întâmplă în sistemul de justiție. Acum, având în vedere că avem câteva persoane condamnate penal, urmărite penal, judecate penal, chiar în conducerea statului, nu e de mirare.
Și am afirmat în repetate rânduri, și o să mai afirm, spre disperarea lor, că astfel de persoane nu au ce căuta în conducerea statului, exact din acest motiv, fiindcă dintr-un interes personal, evident, ei vor fi tot timpul tentați să pună sub semnul întrebării sistemul de justiție, justiția, judecătorii, procurorii, dăunând astfel grav statului, încrederii cetățeanului în stat și încrederii cetățeanului în justiție.
Sistemul electoral a fost așa construit că accesul acestor persoane a fost posibil. Nu putem să negăm, în condițiile acestor legi valabile accesul acestor persoane la funcții înalte în stat.
Personal, sunt convins că dacă ne-am apuca odată să rediscutăm Constituția, arhitectura statului, este obligatoriu să introducem principiul integrității chiar în Constituție, altfel s-ar putea ca situații de acest tip să apară și în alte cicluri electorale.
Nu vreau să întru în continuare într-o analiză a diferitelor entități constituante ale sistemului de justiție din România, vreau doar generic, și o să reiau mai detaliat la ședințele respective, vreau să spun generic că mi s-a părut că în 2017 s-a lucrat foarte serios, atât la Înalta Curte, cât și la Parchetul General, la diferitele secțiuni ale Parchetului, la DNA, la DIICOT, și acest lucru este îmbucurător.
Nu este, din păcate, de la sine înțeles ca, în condițiile în care în spațiul public sunt atâtea discuții despre sistemul de justiție, oamenii din sistem să-și facă treaba cu seriozitate, cu rezultate, și am ținut să subliniez acest lucru în această rundă în CSM.
Vă felicit pe toți și vă rog să transmiteți colegelor, colegilor dumneavoastră că s-a văzut cum s-a lucrat, că s-a lucrat foarte mult și s-a lucrat cu rezultate bune.
Una din preocupările cele mai importante nu numai ale Parlamentului, ci a întregului spațiu politic, și cred că și a societății civile, cea mai intensă preocupare s-a referit la legile justiției. Noi, cei din sală, știm cu toții că a fost nevoie de îmbunătățirea unor legi din domeniul justiției. Din motive destul de clare, au existat diferite hotărâri ale Curții Constituționale, au existat anumite disfuncționalități constatate chiar aici în cadrul CSM și știu că unele dintre propuneri au venit chiar aici, din CSM, și dacă s-ar fi procedat ca atare, atunci probabil ar fi existat ceva discuții în spațiul public, s-ar fi îmbunătățit legile justiției, și lucrurile ar fi mers mai departe, rezonabil. Nu a fost să fie așa.
Anul 2017 a început cu o acțiune reprobabilă a Guvernului de atunci, vă amintiți, încercarea de a promova ordonanțe care urmau să schimbe fundamental politica penală a statului român, fără o discuție, fără o dezbatere publică, fără o argumentație serioasă. La vremea respectivă chiar am făcut o vizită inopinată la Guvernul care a fost atunci.
Și românii s-au supărat. Au fost cele mai mari demonstrații publice pe care le-am avut după Revoluție. Nefericita Ordonanță 13 a fost hotărâtă în Guvern, pe urmă a fost retrasă, pe urmă au urmat nenumărate discuții, în fine, acel Guvern s-a dovedit a fi de scurtă folosință, și a fost schimbat iarăși foarte neuzual de propriul partid.
A urmat al doilea guvern, în primul an de după alegeri, deja un semn de oarecare, să zicem, neclaritate în cadrul coaliției de guvernare.
Dacă nici în primul an după alegeri nu știi ce guvern să pui, chiar se pune întrebarea dacă știi ce vrei cu această țară!
În fine, a urmat al doilea guvern, care este și acum în funcție. Au reapărut, s-au reaprins discuțiile în jurul modificărilor legilor justiției, a urmat o procedură pe care eu am considerat-o foarte netransparentă, s-au inițiat modificări în guvern, care pe urmă nu au fost în guvern, au fost duse cumva printr-o procedură nemaivăzută, într-o comisie specială a Parlamentului.
În fine, personal, nu am înțeles, și explicațiile care s-au dat în spațiul public, după părerea mea, au fost total nesatisfăcătoare, de ce nu s-a respectat o procedură clară pe care o cunoaște toată lumea. Cei din sală cu certitudine o cunosc, chiar din mai multe puncte de vedere, și guvernamentale, și constituționale. S-a ales o procedură nemaivăzută, netransparentă și s-au ignorat, pe față, toate avizele sistemului.
CSM, dumneavoastră, ați dat mai multe avize negative acestor modificări și cred că dumneavoastră sunteți cei care știți cel mai bine dacă modificarea este fezabilă, dacă este de dorit în această etapă în care se află sistemul și așa mai departe. Magistrații, atât judecătorii, cât și procurorii, s-au adunat în forurile lor și în masă au dat avize negative, au avertizat asupra acestor modificări.
Partenerii noștri din Uniunea Europeană, din Consiliul Europei, au atras atenția că trebuie mai multă dezbatere, trebuie mai multă transparență. Cu toate acestea, acea super comisie specială a mers mai departe într-o procedură parlamentară proaspăt inventată care, apropo, a fost contestată, dar Curtea Constituțională a considerat că se poate și așa. O procedură parlamentară pe care, în această formă, nu am mai avut-o niciodată, cu discuții lipsite total de transparență, cu pumnul în gura opoziției, ba chiar unii au vrut să voteze ca opoziția să nu mai aducă amendamente de acelea deranjante, cu lucrat noaptea, lucrat multe ore în ultimele zile ale sesiunii.
De ce s-or fi grăbit doamnele și domnii parlamentari să îngrașe porcul înainte de Crăciun? Probabil nu au auzit acea vorbă din popor, cu îngrășatul porcului în Ajun de Crăciun. Aia a ieșit. Au ieșit trei legi foarte contestate, contestate nu numai de opoziție la Curtea Constituțională, ci și de Înalta Curte de Casație și Justiție, care a analizat aceste legi și a considerat că nu se încadrează în cadrul constituțional din România.
Eu regret - eu, Președintele României - regret că s-a ajuns în România în această situație în care legile justiției, care sunt foarte importante, se discută în proceduri neclare, ad–hoc, sub presiunea timpului, cu nerespectarea unor cutume în procedura parlamentară și, în final, aprobate în mare viteză, viteză neexplicată în spațiul public și ajunse, toate, să fie contestate la Curtea Constituțională.
Mai mult nu voi spune astăzi despre conținutul propriu-zis al acestor legi fiindcă aștept să se pronunțe Curtea Constituțională, și atunci când legile vor ajunge la mine pentru următoarea etapă - care poate să fie promulgare, sau contestare la Curtea Constituțională, sau retrimiterea în Parlament. Atunci mă voi referi și la conținutul acestor legi, respectiv la articole pe care atunci le voi considera demne de o atenție aprofundată.
În ansamblu, însă, am și acum speranța că aceste legi vor fi îmbunătățite. Am speranța și încrederea că la Curtea Constituțională judecătorii se vor apleca cu timp, cu mult profesionalism și cu multă obiectivitate asupra celor contestate, iar în cazul în care anumite chestiuni vor trebui clarificate, cred că și Parlamentul are puterea să recunoască că anumite lucruri s-au întâmplat fără discuții publice suficiente, fără transparență, așa cum o așteaptă toată lumea, și se pot adapta articolele în așa fel încât legile să fie de folos celor care funcționează sub autoritatea lor.
Astăzi, după raport, veți alege o nouă conducere a CSM, alegeri la care nu voi participa, dar vreau de pe acum să doresc succes celor două persoane care vor fi alese în funcția de Președinte și Vicepreședinte CSM.
Dumneavoastră, tuturor, vă doresc să aveți succes în anul 2018 și să realizați cel mai important lucru pe care vi l-a prescris Constituția României – să păstrați, să garantați, să întăriți independența Justiției din România. Vă mulțumesc!
Doamnă Președinte, v-aș ruga, în continuare, să ne prezentați raportul ca să putem continua împreună.

Domnule ministru, Distinși profesori și cercetători, Dragi elevi și studenți, Doamnelor și domnilor,
Vă urez «Bun venit!» la Palatul Cotroceni cu prilejul decorării unor vechi instituții de învățământ din România, dar și a unora dintre cei mai promițători tineri cercetători pe care îi are țara noastră. Îmi face o deosebită plăcere să recunosc astăzi meritele dumneavoastră în educația și cercetarea românească.
Se discută încă prea puțin despre învățământ în spațiul public. Totuși, educația și cercetarea sunt două domenii cheie care au contribuit semnificativ la desăvârșirea Marii Uniri din 1918 și continuă să aibă un rol important în modernizarea României.
Mărturie în acest sens stă numărul mare de școli și licee care își sărbătoresc centenarul.
Să nu uităm că înainte de Unire, de-a lungul câtorva decenii, au fost înființate, cu mari eforturi, școli în aproape toate localitățile din Vechiul Regat al României.
Multe dintre unitățile de învățământ prezente aici au fost fondate ca parte a acestui efort de a crește nivelul de cultură, de a reduce rata ridicată a analfabetismului, dar și de a forma cetățeni capabili să ia parte la viața economică și civică a statului.
Măsurile inițiate de ilustrul ministru Spiru Haret au arătat puterea imensă pe care o pot avea reformele susținute, sprijinite pe termen lung de o clasă politică interesată de modernizarea statului.
Astăzi, ne aflăm într-un moment de cotitură similar cu cel existent la începutul secolului trecut. România s-a reintegrat în spațiul cultural și politic european, iar globalizarea ne obligă să oferim elevilor noștri o pregătire comparabilă cu cea existentă în țările dezvoltate de pe mapamond.
Avem nevoie, din nou, de spiritul lui Spiru Haret și de o susținere cât mai puternică a școlii din partea clasei politice.
Direcțiile de reformă necesare pentru școala românească sunt clare, problemele cărora trebuie să le răspundă fiind vizibile în statistici și în numeroase rapoarte interne și internaționale.
Școala trebuie să contribuie la prosperitate și la reducerea inegalității, să formeze absolvenți pregătiți pentru piața muncii și cetățeni activi în viața comunității și în viața statului.
Dezvoltarea educației în baza unei viziuni și a unei strategii este necesară pentru a evita haosul legislativ sau reformele care se anulează reciproc la câțiva ani distanță.
În acest sens, am derulat în ultimii doi ani proiectul «România educată» și am implicat principalii actori din educație în procesul de a identifica fundamentele unei astfel de viziuni și strategii.
Îmi doresc să avem un sistem de educație de calitate, care să ofere fiecărui copil un parcurs clar și predictibil.
Cercetarea trebuie să devină unul dintre pilonii de dezvoltare a României în al doilea său secol de existență, pentru că viitorul nostru este legat de construirea unei economii și a unei societăți bazate pe cunoaștere.
La recentul Consiliu European de la Göteborg s-a adus în discuție europenizarea accelerată a mediului universitar, inclusiv a cercetării, prin crearea de rețele europene de universități.
Pentru a deveni un partener puternic în cadrul unor astfel de consorții, mediul universitar românesc trebuie să contribuie cu activități de cercetare de calitate și deschidere spre cooperare.
Din nefericire, exodul tinerilor talentați face acest efort adesea dificil, o bună parte din cercetarea de vârf a cercetătorilor cu cetățenie română derulându-se în universități și institute din afara granițelor țării.
Suntem cu atât mai mult recunoscători celor care au ales să își desfășoare activitatea în universitățile românești, contribuind prin renumele și efortul lor personal la continuarea unei tradiții bogate de activitate științifică.
Dragi invitați,
Vreau să închei prin a vă mulțumi pentru prezența dumneavoastră astăzi, aici.
Vă invit să continuăm împreună drumul către o Românie educată și inovatoare, care își sărbătorește cel de-al doilea secol de existență prin acordarea importanței cuvenite educației și educatorilor.
Vă doresc mult succes și fie ca anul Centenar 2018 să fie un an bun pentru educația și pentru cercetarea românească!

Domnule Ministru, Domnule Director general al Filarmonicii «George Enescu», Doamnelor și domnilor,
În 2018, Filarmonica «George Enescu» sărbătorește un secol și jumătate de la înființare. Aniversăm, totodată, 130 de ani de la construirea Ateneului Român, unul dintre edificiile-simbol ale culturii naționale, și 120 de ani de la debutul lui George Enescu sub cupola acestui spațiu al muzelor.
Sunt câteva momente speciale din istoria unei instituții a cărei existență se împletește pe parcursul României moderne și cu aspirațiile noastre fundamentale.
Ziua Culturii Naționale este cel mai potrivit prilej pentru a acorda Filarmonicii «George Enescu» decorația prin care statul român dă expresia aprecierii sale celei mai înalte.
La începutul Anului Centenar, să onorăm contribuția lui George Enescu, patronul dumneavoastră spiritual, la păstrarea vie a speranței românilor în cele mai grele momente ale Marelui Război.
Titan al spiritualității românești și universale, martor al marilor drame ale secolului XX, el ne este tuturor un exemplu de încredere în forța vitală și regeneratoare a culturii. «Cultura va trăi», spunea Enescu. «Prea mare e patrimoniul ce l-au acumulat atâtea secole de trudă și de credință pentru a face dintr-o dată tabula rasa din tot ce am strâns și asimilat. Impasuri a mai avut omenirea. Și le-a răzbit pe toate cu o vitalitate eroică. Nu-i va lipsi curajul nici de data aceasta. Trebuie să credem și vom învinge.»
Acest puternic îndemn al lui George Enescu este la fel de actual și astăzi, când ne aflăm într-o perioadă caracterizată de multiple provocări, inclusiv în plan cultural.
Domnule Eli Androne – Petru,
Activitatea dumneavoastră în fruntea corului de copii «Vlăstarele Orăștiei» dovedește că muzica rămâne un liant între generații.
Decorația pe care v-am înmânat-o semnifică recunoștința față de profesorii și educatorii care își dedică viața culturii și mai ales nobilei misiuni de a-i educa pe tineri prin artă.
Într-o lume fără frontiere, muzica tinerilor reprezintă o autentică și creativă cale de comunicare, de cunoaștere și de conviețuire armonioasă.
Domnule Corneliu Brudașcu,
Ordinul «Meritul Cultural» în grad de Mare Ofițer pe care vi l-am acordat este simbolul aprecierii statului român pentru o carieră îndelungată, marcată nu doar de opere valoroase, dar mai ales de dăruirea cu care ați transmis mai departe meșteșugul artei plastice tinerilor care v-au fost discipoli.
Vă felicit și vă mulțumesc tuturor pentru tot ceea ce ați împlinit în cultura română!

Domnule Ministru, Domnule Președinte al Academiei Române, Doamnelor și domnilor,
În 2018 celebrăm un veac de unitate a tuturor românilor, realizare istorică ce nu ar fi fost posibilă fără contribuția fundamentală a culturii la edificarea conștiinței naționale.
Sub aura memoriei și operei lui Mihai Eminescu, Ziua Culturii Naționale este, așadar, primul mare eveniment care deschide anul Centenarului.
2018 este marcat de repere semnificative pentru cultura națională, două dintre cele mai importante fiind împlinirea a 150 de ani de la înființarea Filarmonicii Române și aniversarea, în acest An European al Patrimoniului Cultural, a operei monumentale a lui Brâncuși de la Târgu Jiu.
Mă bucur, așadar, că dumneavoastră sunteți printre primii oaspeți ai Palatului Cotroceni în acest an jubiliar, ca simbol al rolului identității culturale și al patrimoniului nostru spiritual în desăvârșirea unității naționale.
Contribuția fundamentală a elitelor culturale la dezvoltarea modernă a României și la înscrierea noastră într-un parcurs european contemporan sunt incontestabile.
Doamnelor și domnilor,
Repet cu convingere cele spuse acum un an: națiunea noastră a fost și este excelent reprezentată în Europa și în lume prin vitalitatea, prin originalitatea și prin diversitatea culturii sale.
De Ziua Culturii Naționale vreau să vă felicit și, prin intermediul dumneavoastră, să-i felicit pe toți creatorii și pe cei implicați în actul cultural, pe toți aceia care însuflețesc instituțiile publice de cultură.
Prin operele și prin activitatea dumneavoastră, din păcate nu întotdeauna sprijinită corespunzător, îmbogățiți cultura universală și consolidați identitatea României în spațiul valorilor cetățeniei democratice europene.
În acest context, evoc cu plăcere premiile internaționale care i-au recompensat și în 2017 pe scriitorii și pe cineaștii români. În plus, contribuțiile culturale românești au primit anul trecut o nouă recunoaștere.

Astfel, tradiția Mărțișorului a sporit patrimoniul imaterial al umanității, iar Memorialul de la Sighet a fost declarat de Comisia Europeană drept una dintre expresiile cele mai profunde ale valorilor Patrimoniului European.
Doamnelor și domnilor,
Centenarul și contextul internațional în care îl marcăm ne cheamă ca, prin opțiunile noastre strategice, prin valorile și atuurile identitare pe care înțelegem să le promovăm, să ne valorificăm oportunitățile și întregul potențial ca societate.
De la Revoluția pașoptistă până la Marea Unire, de la cucerirea Independenței de Stat din 1877 la cea a libertăților democratice din 1989, în toate marile momente ale istoriei noastre regăsim contribuția personalităților culturale.
Prin cultură și educație, prin aportul elitelor sale, țara noastră și-a construit identitatea sa modernă și s-a atașat marilor valori ale Europei.
Cultura este cea care oferă, majorității și minorităților naționale deopotrivă, perspectiva asupra viitorului comun.
Cultura continuă să ne ofere șansa unei societăți a valorilor umaniste, la care putem aspira doar printr-un proiect de viziune și coeziune națională.
Din această perspectivă, reflecția asupra unui Proiect de țară, demers pe care l-am inițiat, are o semnificativă dimensiune culturală.
Angrenând marile energii ale națiunii, un proiect de țară nu poate fi elaborat, și cu atât mai puțin transformat în realitate, fără asocierea valorilor și reperelor culturale cu resursele economice ale țării.
Educația, la rândul ei, are rolul de a transmite mai departe moștenirea noastră culturală, de a forma caracterul și de a stimula creativitatea viitoarelor generații, având puterea de a dezvolta un spațiu cultural dinamic și profund.
Dar nu putem construi acest dinamism fără a ne asigura că sistemul educațional este adaptat societății moderne, având atât flexibilitatea, cât și trăinicia necesare pentru a fi premisa dezvoltării unei societăți de care să putem fi mândri.
Prin intermediul proiectului «România educată» îmi doresc să menținem educația într-o zonă prioritară, oferindu-i împreună o viziune și o strategie pe termen lung.
Doamnelor și domnilor,
Marcăm Ziua Culturii Naționale în anul Centenarului și cu un an înaintea asumării de către România a Președinției Uniunii Europene. Este o excelentă oportunitate pentru a ne stabili prioritățile, sprijinindu-ne în opțiunile noastre pe valorile care ne unesc.
Este și un moment prielnic pentru a ne întreba ce loc trebuie să ocupe în societatea noastră Cultura. Care să fie rolul său în viitorul nostru ca stat de drept și democratic, membru pe deplin integrat al unei Uniuni Europene solide, dar totodată mai apropiată de fiecare cetățean?
Indiferent de ponderea pe care o vom acorda culturii în acest proces, un lucru este cert: continuarea parcursului european al țării noastre nu marginalizează identitatea noastră culturală națională. Dimpotrivă, cred cu tărie că ar fi necesară o mai bună clarificare a contribuției politicilor publice în fructificarea potențialului nostru uman, în principal prin educație și dezvoltare culturală.
Să nu ne amăgim: o treime dintre români nu citesc anual nici măcar o carte, țara noastră a rămas fără cinematografe, iar limba română este victima de serviciu a discursului public.
La aniversarea Centenarului, România trebuie să-și propună și o mare unire în jurul culturii sale.
Marile proiecte culturale bilaterale care vor marca anii 2018 și 2019, ca și Președinția Uniunii Europene pentru care ne pregătim, sunt bune ocazii pentru a ne angaja pe un astfel de drum.
Nu este o sarcină ușoară, dar punerea lor în practică ar demonstra capacitatea României de a aduce, prin cultură, valoare adăugată proiectului european.
Doamnelor și domnilor,
În dezvoltarea României de mâine este nevoie de valorificarea culturii și definirea mai adecvată a rolului creatorilor.
Este datoria clasei noastre politice ca, în dialog cu mediul cultural, să facă astfel încât operele culturale de valoare să se poată naște într-o societate liberă, deschisă, tolerantă și creativă.
Așadar, vă invit, la început de an al Centenarului, să omagiem, să îmbogățim și să servim cultura națională. La mulți ani!

Vă mulțumesc, domnule Decan al Corpului Diplomatic, pentru cuvintele dumneavoastră amabile!
Domnule ministru, Excelenţe, Doamnelor și domnilor,
Permiteți-mi să vă urez „La mulți ani!” și bun venit din nou la Palatul Cotroceni pentru întâlnirea noastră cutumiară de la începutul fiecărui an. Fie ca eforturile noastre comune să aducă mai multă predictibilitate în relațiile externe, pacea internațională să fie mai bine asigurată, iar națiunile noastre să aibă mai multă prosperitate și liniște!
Fără îndoială, 2018 este un an cu totul special pentru România, care marchează Centenarul României Moderne.
Nu vă voi vorbi despre importanța Marii Uniri pentru istoria noastră, pentru că sunt convins că o cunoașteți, ci despre semnificația şi valoarea ei pentru prezent și pentru viitor.
2018 este cu adevărat momentul cel mai potrivit pentru a reflecta profund și a acționa înțelept pentru prezentul și viitorul națiunii și societății românești.
Este momentul asumării Proiectului nostru legitim de Țară, adică a modelului nostru de dezvoltare și a căilor de urmat, interne și externe, pentru atingerea lui.
Voi mai vorbi, pe larg, despre acest Proiect și relevanţa lui pentru ţară. Subliniez însă, acum, că doar un astfel de Proiect poate răspunde adecvat riscurilor cu care se confruntă România, atât interne, cât şi externe, care vin din vecinătatea noastră complicată.
Pentru a ne asigura prezentul şi viitorul, trebuie să răspundem acestor riscuri printr-un stat performant, o Românie puternică şi rezilientă. Adică un stat în care democrația liberală și statul de drept sunt deplin consolidate, cu o justiție independentă şi eficientă.
Un stat care acţionează în slujba tuturor cetăţenilor săi, capabil să le ofere acestora prosperitate şi siguranţă.
Avem o societate matură, care a dovedit deja că este capabilă să lupte admirabil pentru valorile în care crede. Dar această societate matură şi activă are nevoie de un stat care trebuie să fie pe măsura ei.
Doar un astfel de stat poate proiecta și în exterior, în vecinătate și nu numai, aceste valori democratice şi ale statului de drept.
Doar o astfel de Românie puternică în interior poate să facă faţă și provocărilor externe, care nu sunt puţine.
Doar astfel ne putem consolida rolul de furnizor de securitate şi stabilitate pe care am început deja să îl jucăm în ultimii ani. Doar astfel profilul internaţional al României va continua să fie întărit, iar România va fi mai respectată de dumneavoastră, partenerii săi externi.
Doamnelor şi domnilor,
Spuneam la întâlnirea noastră de anul trecut, în contextul politic intern de atunci, că „din punct de vedere politic, România trebuie să se menţină (…) ca pilon de stabilitate şi predictibilitate” şi că „trebuie continuată întărirea statului de drept.”
Aceste cuvinte sunt foarte valabile şi în contextul politic intern de acum.
În acelaşi timp, sunt pe deplin convins că pentru o bună politică externă sunt esenţiale, pe lângă o bună politică internă, şi predictibilitatea şi responsabilitatea acţiunii pe plan internaţional. Vă asiguram, tot la întâlnirea de anul trecut, că „politica externă şi de securitate a României va rămâne pe aceleaşi coordonate esenţiale ca şi până acum”.
Acest angajament a fost îndeplinit şi îl voi menţine şi în continuare.
De aceea, pentru atingerea obiectivelor amintite deja, este necesară consolidarea pe mai departe a triadei esenţiale a politicii externe româneşti: întărirea și extinderea în continuare a Parteneriatului Strategic cu Statele Unite, precum şi creșterea rolului şi efortului României în Uniunea Europeană, respectiv în NATO.
Acești trei piloni fundamentali definesc comunitatea de valori din care facem parte și care ne asigură securitatea și prosperitatea.
În contextul internațional de astăzi, complicat și impredictibil, România trebuie să acționeze pentru a menține, în același timp, relevanța strategică intrinsecă a acestor trei piloni, precum și creșterea relevanței României în cadrul lor.
Anul trecut a fost un an excepţional pentru Parteneriatul Strategic cu Statele Unite ale Americii.
Întâlnirea foarte bună cu Președintele Trump, din iunie 2017, a avut ca rezultat relansarea şi aprofundarea Parteneriatului Strategic, aflat atunci la a 20-a aniversare, în toate dimensiunile sale.
În același timp, întâlnirea cu Președintele Trump a reconfirmat angajamentul Statelor Unite pentru securitatea regiunii noastre, inclusiv a României. De aceea, vom acționa hotărât pentru punerea în practică a deciziilor luate cu prilejul vizitei.
Și în acest an vom întări, în mod consecvent, cooperarea noastră în domeniul politic și militar, inclusiv prin continuarea alocării a 2% din PIB pentru apărare, dar va trebui să progresăm și în dezvoltarea schimburilor comerciale și a investițiilor reciproce, respectiv a celorlalte dimensiuni ale Parteneriatului.
În cadrul Uniunii Europene, suntem un participant activ la procesul de consolidare a proiectului european.
Viziunea pe care o susțin este sinceră și constructivă, favorabilă unei integrări mai profunde.
Ca stat cu o națiune pro-europeană, fără partide parlamentare eurosceptice, avem legitimitatea să participăm alături de „nucleul dur” al Uniunii la consolidarea sa, mai ales alături de Germania și Franța, pentru a avea, în final, o Uniune puternică, mai aproape de cetățenii europeni, capabilă să asigure securitatea și prosperitatea acestora.
Pentru ca această consolidare a Uniunii să fie legitimă şi să reuşească, ea nu se poate face doar de către și cu statele din vestul Uniunii. România poate fi „pilonul estic al Uniunii Europene” în acest scop.
Nu poate exista alternativă la această opțiune de alăturare la „nucleul dur”.
Orice altă variantă – de „regionalizare” a dezbaterii sau de alt tip – este contrară pe fond aspirațiilor, intereselor și valorilor pe care, în mod constant, țara noastră le are, le urmărește și le proiectează.
Este, de aceea, nevoie de un concept al consolidării construcției europene, care să excludă nuclee de integrare rezervate doar unora sau cercuri concentrice exclusiviste, ori mai multe viteze, fără posibilitatea de a mai prinde din urmă viteza „superioară”.
Dimpotrivă, aceste nuclee de integrare trebuie să rămână deschise tuturor celor care vor și pot să adere la ele, astfel încât experiența negativă a amânării aderării la Schengen, de exemplu, să nu se mai repete.
De aceea, este importantă, ca test, deschiderea noii dimensiuni a apărării UE, inclusiv prin Cooperarea Structurată Permanentă, PESCO cum se numește, la care România a decis să participe încă de la început.
Doresc să reamintesc, în exact acest context, obiectivul aderării României la Zona Euro, fără de care nu vom beneficia de toate oportunităţile statutului de membru al Uniunii. De aceea, vom continua implicarea activă în dezbaterea privind consolidarea Uniunii Economice şi Monetare. Așa cum și aderarea la Spațiul Schengen continuă să fie pe agenda noastră, deoarece este esențială pentru întărirea securității Uniunii.
De asemenea, reiau apelul pentru o cât mai bună pregătire, din timp, a tuturor aspectelor, logistice și de fond, ale exercitării Preşedinţiei României a Consiliului Uniunii Europene în 2019. O Președinție care, printre alte dosare complexe, va trebui să gestioneze și negocierile pentru noul cadru financiar multianual post-2020, în care politica de coeziune și politica agricolă comună trebuie să își păstreze un loc și un rol importante, de care depinde prosperitatea întregii Uniuni.
O Președinție în pregătirea căreia va trebui să fie avută în vedere permanent în acest an crearea cadrului propice pentru un summit informal de succes al liderilor europeni la Sibiu, pe 9 mai 2019, când vom lua decizii importante privind agenda strategică și viitorul Uniunii.
În ceea ce privește NATO, România va face tot ce îi stă în putință pentru ca această organizație de neînlocuit să rămână cea mai puternică și eficientă Alianță de apărare colectivă din istorie. De aceea, în opinia mea, NATO trebuie consolidată în continuare și, pentru asta, procesul de adaptare a NATO trebuie dus mai departe.
În actualul context complex de securitate, Summitul Aliat din iulie va trebui să găsească răspunsuri pentru a întări pe mai departe apărarea colectivă și descurajarea față de riscurile, amenințările și provocările dinspre Est, dar și să răspundă adecvat celor din Sud.
În acest scop, NATO trebuie să fie unită, puternică și mai coezivă în implementarea deciziilor sale.
Coerența Alianței în întregul său este importantă pentru NATO și pentru România, deoarece creează un NATO în ansamblu mai eficient și asigură un Flanc Estic mai bine apărat, inclusiv printr-o prezență înaintată unitară, bazată pe o abordare coerentă de la nord la sud, de la Marea Baltică la Marea Neagră.
În plus, Summitul va trebui să adopte măsuri pentru ca NATO să proiecteze mai bine stabilitate în vecinătate, atât în Est, cât și în Sud, prin sprijin acordat statelor partenere, pentru a fi mai reziliente în fața diverselor amenințări.
De aceea, România susține – cum a făcut-o și la Reuniunea la nivel înalt din mai 2017 – creșterea rolului Alianței în combaterea terorismului, inclusiv prin întărirea capacității partenerilor din sud de a face față acestui fenomen.
În același timp, pe agendă trebuie să se afle, din motive evidente, și relația cu Rusia, dar și întărirea parteneriatului NATO - Uniunea Europeană, pe care îl susținem puternic, pentru că el eficientizează acțiunea celor două organizații în domenii cheie și facilitează sinergia și complementaritatea acțiunii lor.
Acești trei piloni fundamentali ai politicii noastre externe beneficiază de un factor care îi potențează – fie în relația dintre ei, cum este cazul raportului dintre Uniunea Europeană și Statele Unite, fie în interiorul lor, în cazul NATO. Aceasta este relația transatlantică.
De aceea, România pledează ferm ca această relație să fie întărită. Pentru că dacă securitatea, în sens larg, a Uniunii Europene depinde de cea a Statelor Unite și invers, formând o comunitate unică de securitate transatlantică, este clar că orice afectare a relației transatlantice are impact asupra securității comune.
În  NATO, relația transatlantică este garanția funcționării optime a Alianței și a apărării colective definite de articolul V al Tratatului de la Washington.
Așadar, România a susținut – în iunie 2017, la Washington, la Berlin și, în general, în contextele europene ale anului trecut – și va continua să susțină consolidarea relației transatlantice, atât ca partener strategic puternic al SUA, cât și ca stat profund atașat adâncirii integrării europene și relansării și consolidării proiectului european.
Doamnelor și domnilor,
Anul trecut, relațiile strategice cu Franța și Germania s-au aprofundat și au deschis perspective noi pentru coordonarea la nivel european, prin întâlnirile avute la Berlin, în iunie, cu Cancelarul Merkel, și la Bruxelles și București, în iunie și august, cu Președintele Macron.
Am acționat totodată pentru întărirea parteneriatului strategic cu Polonia, în special în domeniul securitar.
Aceste linii de acțiune vor fi urmărite și în 2018, și vom continua, în general, dezvoltarea parteneriatelor și relațiilor bilaterale europene cu caracter strategic ale României, cum este parteneriatul cu Italia.
Printre acestea se află, pe un loc special, și Parteneriatul Strategic pentru Integrarea Europeană a Republicii Moldova.
Este o prioritate permanentă pentru România să contribuie decisiv la apropierea Republicii Moldova, în modul cel mai concret și efectiv, de valorile și standardele europene.
Dar cu atât mai mult în acest an, al Centenarului României Moderne, când limba, cultura și istoria comune sunt conștientizate atât de puternic și apropiat, avem datoria să sprijinim reformele profunde la nivelul instituțiilor și societății, care să contribuie la acest obiectiv, prin interconectarea reală a Republicii Moldova și a cetățenilor săi la Uniunea Europeană și la beneficiile concrete, palpabile ale integrării europene.
Vom continua, așadar, politica de consolidare a instituțiilor democratice, proiectele bilaterale de interconectare strategică şi cele cu efecte pozitive directe pentru cetățeni.
Doamnelor și domnilor,
În ceea ce privește politica regională, atenția noastră se va îndrepta în acest an spre două formate foarte importante, Formatul București și Inițiativa celor Trei Mări, care sunt complementare: primul în domeniul securității regionale, al doilea pentru dezvoltarea economică a regiunii.
România va susține și va participa activ la Summitul Formatului București de la Varșovia din iunie. El este foarte important pentru susținerea coeziunii Alianței și pregătirea unor rezultate bune pentru statele din Flancul Estic și pentru NATO ca întreg, la Summitul Aliat din iulie.
În ceea ce privește Inițiativa celor Trei Mări, România va dedica toate eforturile sale pentru ca Summitul care va avea loc la București, în această toamnă, să fie unul de succes.
De aceea, România își propune ca acest Summit să aducă rezultate concrete, astfel încât obiectivele Inițiativei să primească un nou impuls, de exemplu prin selectarea de proiecte prioritare cu impact pentru regiune, care să promoveze interconectarea, mai ales pe axa Nord-Sud, dar nu numai, în domeniile transport, energie și digital, sau prin stimularea economiilor statelor participante, inclusiv prin organizarea primului Forum de Afaceri al Inițiativei și a unei rețele de Camere de Comerț.
Ne dorim transformarea Inițiativei într-un instrument de impulsionare a procesului de atingere a convergenței reale cu restul Uniunii Europene, contribuind astfel la coeziunea Uniunii și la consolidarea proiectului european.
Totodată, dorim ca Inițiativa să atragă o implicare economică mai puternică a Statelor Unite în regiune, care, alături de o implicare crescută în asigurarea securității europene, să constituie un aport la consolidarea relației transatlantice.
Contez pe sprijinul activ și sincer al tuturor statelor participante pentru aceste obiective ale Summitului de la București și ale Inițiativei, care sunt în beneficiul întregii regiuni.
Tot la nivel regional, vom acționa pentru a susține prin acțiuni concrete finalizarea integrării Balcanilor de Vest în Uniunea Europeană și în NATO. Vom continua să acordăm atenția cuvenită partenerilor din Caucaz şi Asia Centrală.
Vom intensifica acțiunea noastră diplomatică în Orientul Mijlociu, unde sunt necesari pași decisivi pentru soluționarea dosarelor conflictuale care grevează pacea și securitatea internaționale.
Apreciez că Procesul de Pace din Orientul Mijlociu trebuie să beneficieze de o relansare a negocierilor directe, astfel încât să se ajungă la o soluție durabilă și cuprinzătoare, care să permită în final celor două state, Israel și Palestina, să conviețuiască în pace. Dosarele sirian şi libian au şi ele nevoie de progres palpabil.
Trebuie să fim mai activi pe dimensiunea politică și economică în aceste regiuni, la fel ca și în relația cu statele din Asia, America Latină şi Africa.
Am început deja să lucrăm în acest scop. Vizita recentă, foarte bună, a Premierului Japoniei, prima în istoria bilaterală, care a adus printre altele decizia ridicării nivelului relației la cel de Parteneriat Strategic, este un exemplu în acest sens.
În acelaşi timp, sunt necesari paşi concreţi, decisivi, în soluționarea paşnică a dosarului nord-coreean.
Nu în ultimul rând, vom continua angajamentul nostru în favoarea multilateralismului, iar campania noastră pentru un nou mandat în Consiliul de Securitate al ONU va avea și mai multă vigoare. Contez pe sprijinul țărilor dumneavoastră în acest sens.
Doamnelor și domnilor,
Sper ca acest an să aducă soluții durabile pentru problemele presante ale relațiilor internaționale contemporane şi cât mai multe realizări pentru statele dumneavoastră şi pentru organizațiile internaționale pe care le reprezentați, cu multă prestanță, la București.
Vă mulțumesc şi vă doresc succes deplin în tot ce întreprindeți și un an 2018 foarte bun pentru relațiile noastre!
La mulți ani!

Preafericirea Voastră Părinte Patriarh, Domnule Preşedinte al Academiei Române, Onorată audiență,
Vă mulţumesc pentru invitaţia de a sărbători împreună Ziua Unirii Principatelor!
În acest loc cu o simbolistică deosebită, Adunarea electivă l-a ales şi în Ţara Românească pe proaspătul domn al Moldovei, Alexandru Ioan Cuza.
Aici, Unirea Principatelor sub un singur domn a fost cerută de cei care s-au strâns pe Dealul Mitropoliei în dimineața zilei de 24 ianuarie 1859, aceeași generație care a apărat deviza „Dreptate şi frăţie” pe Dealul Spirii la 1848.
La Iaşi şi la Bucureşti, elitele politice au înţeles momentul istoric şi au urmat interesul general al societăţii.
Un rol decisiv în înfăptuirea Micii Uniri l-a avut intelectualitatea progresistă, formată la înalte şcoli occidentale, și totodată puternic inspirată de idealurile naţionale.
Nu întâmplător, artizanii unirii de la 1859, politicieni respectaţi ai perioadei, de anvergură intelectuală europeană, s-au regăsit printre primii membri ai Academiei Române.
Ion Heliade Rădulescu, C.A. Rosetti, Titu Maiorescu, Alexandru Hurmuzachi sunt doar câteva dintre figurile ilustre ale vremii.
Prin contribuţia acestei elite, deopotrivă politice, dar şi intelectuale, în decurs de 60 de ani de la Unirea Principatelor, România şi-a construit principalele instituţii statale, de inspiraţie europeană, și-a obţinut independenţa naţională şi a fost recunoscută ca subiect de drept internaţional.
Unirea Principatelor din 5, respectiv 24 ianuarie 1859 este departe de a reprezenta un episod cu semnificaţii reduse sau conjuncturale. Astăzi, când o sărbătorim, suntem conştienţi că ea este, în fapt, un moment fundamental al nașterii Statului Român, expresie politică a unei societăţi în căutarea unităţii şi modernităţii. 
Prin construcţia instituţională care i-a succedat, Unirea Principatelor consolidează, la un deceniu după revoluţiile de la 1848, cursul ţărilor române spre valorile şi filozofia politică occidentale. 
Să ne amintim că prin Convenţia de la Paris din 1858 se stabilea pentru Principatele Române aşezarea statului pe principiile separaţiei puterilor, ale responsabilităţii ministeriale, precum şi constituirea unei unice curţi judecătoreşti şi de casaţie, formată din judecători inamovibili, cu sediul la Focşani.
„Fă ca legea să înlocuiască arbitrarul; fă ca legea să fie tare!” -  așa îl îndemna Mihail Kogălniceanu pe domnitorul Alexandru Ioan Cuza. Este un îndemn care și-a păstrat vie semnificația.
Astăzi, când destinul nostru european se fundamentează pe domnia statului de drept și pe egalitatea în fața legii, progresul României este indisolubil legat de existența unei legislații coerente și stabile, capabile să sancționeze abuzurile și necinstea.
Acesta este și mesajul pe care l-au transmis la unison sutele de mii de români care au manifestat și în 2017, și la începutul lui 2018 pentru o țară stabilă și prosperă, pentru o justiție independentă și eficientă.
Preafericirea Voastră, Domnule Preşedinte, Doamnelor şi domnilor,
Marile evenimente istorice se explică şi prin contextul geopolitic în care s-au petrecut.
Unirea Principatelor s-a înscris în marile procese politice europene, alături de toate celelalte realizări majore ale României moderne, precum Marea Unire, regăsirea cursului democratic şi apartenenţa la spaţiul comunitar european şi nord-atlantic.
Însă, atât în 1859, cât şi în 1918, hotărâtoare a fost conştiinţa unităţii naţionale, împletită cu acţiunea vizionară a elitelor. Mesajul peste timp al actului Unirii Principatelor, ca şi al Marii Uniri, se regăseşte în spiritul, în energia și în determinarea socială de a ne urma destinul european.
În aceste două momente fundamentale ale istoriei noastre moderne, românii au avut în frunte conducători destoinici.
Când au existat oameni de stat responsabili, iar aspirațiile tuturor românilor s-au concretizat într-un proiect comun, atunci România a fost un stat puternic. Când prevalează ambițiile personale ale diferiților lideri sau grupuri în detrimentul interesului național, atunci țara stagnează sau face pași înapoi.
Evenimentele din ultimele zile dovedesc din nou că aceste lecții ale istoriei rămân valabile și astăzi. La fel ca acum un secol, spiritul națiunii este viu.
Manifestațiile pașnice și democratice arată o față frumoasă a României de astăzi: o societate care știe ce vrea, care nu abdică de la principiile fondatoare ale României moderne.
Guvernanții au datoria de a fi mai atenți la cerințele cetățenilor, mai preocupați față de consecințele pe termen lung ale deciziilor luate, mai deschiși dialogului.
Avem nevoie de un stat care să fie pe măsura societății, pentru că românii vor o guvernare decentă și eficientă.
Preafericirea Voastră, Domnule Preşedinte, Onorat auditoriu,
Să nu uităm că sărbătoarea de astăzi reprezintă, înainte de toate, un îndemn la unitate și coeziune socială.
Unitatea naţională a depăşit sensul istoric avut în 1859 şi 1918. Conţinutul acestei sintagme s-a îmbogăţit, în România contemporană, prin valori democratice şi civism.
Societatea noastră îşi potenţează astăzi unitatea şi își întărește coeziunea prin valorificarea diversităţii sale etnice, culturale şi religioase.
Plecând de la aceste trăsături și valori, în anul Centenarului, națiunea noastră așteaptă ca țara să fie condusă de politicieni conștienți de importanța misiunii lor.
Din locul consfințirii Unirii Principatelor, în numele Statului care s-a născut acum 159 de ani și s-a desăvârșit la 1 Decembrie 1918, vă chem să facem din România un stat cât mai puternic, în care drepturile și libertățile sunt respectate, iar democrația este literă de lege!
Vorba imnului aniversării de astăzi, să arătăm că România are o soartă demnă în lume!
La mulți ani!

Domnule Premier și ministru al Apărării Naționale, Domnule general, șef al Marelui Stat Major al Apărării, Dragi participanți,
Ce echipă! Haideți să-i aplaudăm!
Doamnelor și domnilor,
Mă bucur să primesc din nou, la Palatul Cotroceni, o echipă de învingători, care merită toată aprecierea noastră pentru rezultatele foarte bune obținute anul trecut, la Toronto. Astfel, în semn de recunoaștere a acestor performanțe, acord astăzi, în zi de sărbătoare, Ordinul și Medalia «Meritul Sportiv» membrilor INVICTUS 2017.
Ați onorat cu demnitate şi responsabilitate încrederea acordată şi drapelul tricolor pe care vi l-am înmânat înainte de plecare.
Victoriile dumneavoastră ne-au dat prilejul să vedem drapelul României înălțat pe acordurile imnului național.
Sunteți un exemplu de curaj, camaraderie și altruism. Prin devotamentul şi determinarea de care dați dovadă, ne demonstrați că cele mai înalte standarde de excelență pot fi atinse, în ciuda tuturor dificultăților.
Tocmai de aceea, aveți o contribuție semnificativă la cultivarea şi promovarea în societate a unor repere morale, a încrederii că, prin muncă, efort susținut și sacrificii, se poate ajunge la victorie.
Sunt convins că educația pe care ați primit-o în instituții militare de prestigiu a avut un rol important în a vă dezvolta tăria de caracter și în a vă încuraja să fiți mereu profesioniști și exigenți în raport cu propriile dumneavoastră țeluri.
Felicitări tuturor celor prezenți astăzi aici și, în special, celor care au fost deschizători de drumuri în probele de înot, ciclism, haltere și volei, precum şi medaliaților din probele de tir cu arcul, atletism sau canotaj de sală la simulator.
Felicit, totodată, conducerea Ministerului Apărării Naționale, organizațiile şi sponsorii care au făcut posibilă participarea la acest eveniment sportiv internațional de marcă.
Dragi sportivi,
Faceți cinste României! Am fost cu toții alături de dumneavoastră și v-am împărtășit emoțiile inerente unei competiții precum cea din Canada.
Sunteți o sursă permanentă de inspirație prin ambiția pe care o aveți de a depăși orice obstacole, prin loialitatea şi credința în simbolurile naționale și în semnificația lor. Vă mulțumesc și vă asigur de prețuirea și respectul nostru!
Sunt convins că veți dovedi același spirit de angajare şi de responsabilitate în tot ceea ce faceți și veți onora ordinele şi medaliile conferite astăzi.
Vă doresc ca, la competiția care va avea loc în Australia, în Anul Centenarului Marii Uniri, să reprezentați Armata și națiunea română, încă o dată, la cel mai înalt nivel.
Vă doresc multă sănătate și succes! La mulți ani!

Bună seara tuturor! Vă doresc un an Centenar 2018 foarte bun!
Excelență, domnule Ambasador, Domnule Președinte al Camerei de Comerț și Industrie Româno-Germane, Stimați întreprinzători, Dragi invitați,
Doresc, încă de la început, să transmit «La mulți ani!» Camerei de Comerț și Industrie Româno-Germane și felicitări pentru modul în care reușiți să consolidați comunitatea de afaceri germană în România.
Sunt pe deplin convins că roadele activității dumneavoastră oferă numeroase exemple de bună practică, nu doar prin rezultate, ci mai ales prin consecvență, determinare și seriozitate.
În calitate de oameni de afaceri, dumneavoastră știți foarte bine că economia are regulile ei, motiv pentru care trebuie să înțelegem că performanța durabilă nu înseamnă doar beneficii pe termen scurt, care uneori se dovedesc iluzorii, ci obținerea de realizări economice în mod constant și pe termen lung.
Tema generică a evenimentului de astăzi – Unity through community, Unitate prin Comunitate – se înscrie perfect în exigențele unei abordări pe termen lung, care să treacă dincolo de rezultatele financiare ale prezentului, în favoarea consolidării unei comunități de afaceri puternice, capabile să valorifice oportunitățile viitorului.
Doamnelor și domnilor,
Germania este în prezent primul partener comercial al României.
Anul 2017 reprezintă un nou vârf istoric, atât în ceea ce privește totalul schimburilor comerciale, cât și în privința exporturilor românești pe piața germană, care s-au ridicat în primele 10 luni ale anului la peste 12 miliarde de euro.
În ultimii ani, relațiile comerciale dintre România și Germania au crescut, în medie, cu 10% anual. Aceste performanțe ilustrează deopotrivă și contribuțiile dumneavoastră, ale comunității de afaceri germane din România, pentru care vă felicit.
Un alt aspect important este cel investițional, care ridică Germania pe locul 2 în topul investitorilor străini în România, prin investițiile directe de aproape 9,5 miliarde de euro. Este îmbucurător faptul că, de-a lungul timpului, economia românească a atras importante companii germane, care au creat aici, în România, exemple de succes.
Mă refer, în special, la domenii cu valoare adăugată ridicată, precum producția de subansamble pentru industria auto, industria aeronautică, infrastructură și IT, dar, bineînțeles, și multe altele. Astfel de realizări trebuie prezervate și consolidate.
Investițiile străine sunt, fără îndoială, o veritabilă sursă de modernizare economică a României, prin inovații și prin tehnologii de top. Este esențial să înțelegem că investițiile străine nu sunt un adversar, ci un partener real pentru antreprenoriatul românesc, prin oportunități sporite de afaceri și modele de management performant.
Doamnelor și domnilor,
În anul 2017, economia României a consemnat o rată de creștere record în Uniunea Europeană. Asta știm cu toții, și ne bucurăm. Însă aceste cifre nu reflectă, din păcate, și calitatea politicilor economice, progresele mediului de afaceri fiind obținute mai degrabă în ciuda acestor politici.
Din acest motiv, tabloul macroeconomic nu este lipsit de riscuri în plan economic și financiar, riscuri care înseamnă responsabilități suplimentare pentru decidenții anului 2018.
De exemplu, situația bugetară a anului 2017 arată că se continuă trendul descrescător în planul investițiilor publice, prin diminuarea ponderii în PIB a cheltuielilor de capital față de anii anteriori.
Însă nu este suficient ca bugetul să prevadă doar pe hârtie alocări investiționale, ci trebuie ca investițiile să fie și realizate, pentru a nu mai neglija domenii cheie, precum infrastructura.
În același timp, în ciuda unei creșteri economice record în Uniunea Europeană, Guvernul, sau pot să spun mai bine, guvernele succesive au avut dificultăți în asigurarea cadrului fiscal-bugetar care să respecte ținta de deficit de 3% din PIB.
În contextul unor politici fiscale imprudente, Guvernul a trebuit să adopte măsuri ad-hoc, și anume reintroducerea accizei suplimentare asupra carburanților, preluarea de dividende sporite de la companile de stat sau blocarea unor plăți ale ordonatorilor de credit pe final de an.
Dacă la toate acestea adăugăm și degringolada fiscală, pe fondul unor modificări ale Codului Fiscal contestate de aproape toată lumea, rezultă lipsa oricărei preocupări din partea guvernanților de a asigura predictibilitatea economică pe care mediul de afaceri o invocă, pe bună dreptate, sistematic. Pentru anul 2018, este evident că atenția trebuie să se orienteze asupra mediului de afaceri, care s-a confruntat în ultima perioadă cu provocări dintre cele mai nefirești în planul calității și predictibilității măsurilor economice.
Vă asigur că sunt la curent cu preocupările și dificultățile pe care mediul de afaceri le întâmpină.
În acest sens, voi atrage atenția și noului Guvern, așa cum am făcut-o de fiecare dată, asupra responsabilității decidenților politici de a asigura, mai presus de orice, stabilitatea economică a României.
Viitorul Guvern trebuie să înțeleagă cât de important este să nu pericliteze, prin politici imprudente și măsuri hazardate, sustenabilitatea fiscală și potențialul de dezvoltare al României pe termen lung.
În acest sens, voi discuta cu noul Guvern și voi solicita consultări cu cei responsabili în sfera politicilor economice, astfel încât să existe garanții de stabilitate din partea guvernanților.
Doamnelor și domnilor,
Ca Președinte, îmi doresc pentru România o economie sănătoasă, care să beneficieze de o guvernare responsabilă și de politici predictibile, astfel încât beneficiile de astăzi să nu devină iluzorii mâine, sau să impună costuri nemeritate pentru generațiile viitoare.
Sper că prin bună-credință, transparență și dialog deschis cu decidenții politici, mediul de afaceri va reuși să își susțină prioritățile și să își consolideze realizările.
Felicit, încă o dată, Camera de Comerț și Industrie Româno-Germană pentru rolul său catalizator și vă doresc tuturor mult succes în tot ceea ce întreprindeți!
La mulți ani!

Domnule Președinte al Senatului, Domnule Președinte al Camerei Deputaților, Domnule Președinte al Curții Constituționale, Doamnă Prim-ministru, Doamnelor și domnilor miniștri,
La doar un an de la alegerile parlamentare, am ajuns deja la al treilea Cabinet PSD-ALDE, după un dublu eșec cu guvernele anterioare.
În mod sigur, nu aceasta este performanța pe care o așteptau românii. Sper că, odată cu învestirea celui de-al treilea Executiv propus de majoritatea parlamentară, să înceteze și această țopăială guvernamentală, care a dus anul trecut la degradarea climatului social și la o stare de spirit care nu poate fi benefică dezvoltării unei societăți.
După alegerile parlamentare din 2016, nu am avut parte nici de coerență la nivelul politicilor publice, nici de garanția că valorile și preocuparea față de cetățean sunt cele care stau la baza actului de guvernare.
Dimpotrivă, este o discrepanță majoră între promisiunile cu care partidele coaliției majoritare au venit în fața românilor și situația în care ne aflăm, cu două guverne eșuate și cu degringoladă accentuată la nivelul tuturor sistemelor publice.
Nu vedem progrese notabile în sănătate și în educație. Marile proiecte de infrastructură impresionează prin absență, iar în justiție schimbarea legislației a fost forțată, ignorând argumentele întregului sistem judiciar, dar și numeroasele critici venite inclusiv de la partenerii noștri externi.
Există o linie roșie pe care guvernanții și decidenții majorității nu au voie să o depășească. Afectarea independenței justiției este de neacceptat!
Coaliția aflată la putere nu trebuie să ignore semnalul transmis de sute de mii de români, care de un an de zile continuă să susțină în stradă statul de drept.
În domeniul politicii fiscale, schimbările anunțate și operate au bulversat populația și mediul de afaceri.
În loc să fie simplificate lucrurile, iar veniturile salariaților să fie majorate, ne confruntăm cu incertitudini care riscă să degenereze în instabilitate financiară și dezechilibre economice majore. În locul promisiunilor de creștere a salariilor, mulți angajați reclamă astăzi că, de fapt, salariile lor vor scădea.
Vă începeți, iată, mandatul sub auspicii dintre cele mai nefavorabile. Aveți o misiune dificilă, va trebui să convingeți, plecând cu un capital de încredere redus, generat în primul rând de erorile politice și administrative făcute de precedentele două cabinete.
Preluați, așadar, din start și factura eșecului celor două guverne anterioare, propuse tot de această majoritate, și aveți, cu atât mai mult, obligația să depuneți toate eforturile pentru ca lucrurile să revină pe făgașul normal.
S-a irosit prea mult timp și s-au ratat numeroase oportunități tocmai pentru că promisiunile din campania electorală privind creșterea prosperității cetățenilor și servirea binelui comun au fost ignorate încă de la început.
Este o situație care a generat numeroase efecte negative în economie și societate, iar lucrurile trebuie îndreptate urgent.
2018 este anul în care celebrăm Centenarul României moderne și un moment unic în existența națiunii române.
Este nevoie de solidaritate, de unitate, de coerență la nivelul societății, nu doar pentru a marca așa cum se cuvine împlinirea celor 100 de ani de la Marea Unire, ci pentru a trasa, în primul rând, direcțiile României viitoare.
Nu avem, până astăzi, proiecte majore care să reunească principalii actori din societate. Avem, în schimb, mari așteptări din partea românilor.
Cetățenii așteaptă o direcție clară, neechivocă, în acord cu năzuințele de întărire a statului de drept, de eliberare a instituțiilor de sub amenințarea corupției.
Oamenii își doresc prosperitate într-o țară în care politicienii respectă cetățenii, o țară care știe ce vrea și încotro se îndreaptă.
Sunt lucruri pe care puterea politică de după alegerile din decembrie 2016 nu a vrut sau nu a fost capabilă să le livreze până acum.
Este responsabilitatea dumneavoastră să o faceți!
Vă urez, în acest sens, mult succes!

Domnule Președinte al Comisiei Europene, Domnilor vicepreședinți, Distinși membri ai Colegiului Comisarilor,
Doresc să mulțumesc domnului Președinte Juncker pentru invitația de a mă adresa astăzi Colegiului Comisarilor.
În contextul viitoarei Președinții a Consiliului Uniunii Europene pe care o va deține România în 2019, este esențial să discutăm despre proiectele comune pe care le avem de urmat și, de asemenea, să abordăm și alte subiecte de pe agenda europeană, care sunt de maximă importanță pentru România și pentru Comisie.
În această privință, doresc să vă mulțumesc pentru deschiderea de a continua dialogul și cooperarea cu Comisia Europeană în legătură cu toate subiectele de interes comun și să subliniez angajamentul autorităților române de a lucra împreună cu Comisia Europeană pentru a face față provocărilor actuale.
După cum știți, Președinția României a Consiliului Uniunii în primul semestru al anului 2019 va fi marcată de dosare complexe ale agendei europene, precum Brexit, negocierile dificile privind Cadrul Financiar Multianual post-2020 sau schimbările care se așteaptă la nivelul instituțiilor UE după alegerile pentru Parlamentul European. 
Suntem pe deplin hotărâți să avem un mandat eficient și să contribuim la obținerea unor rezultate pozitive pentru Europa, pentru cetățenii europeni, pregătind terenul pentru o agendă europeană post-2019 ambițioasă.
Suntem pregătiți să contribuim constructiv și la aprofundarea integrării în Uniunea Europeană, bazată pe unitate, coeziune și incluziune, întrucât suntem conștienți, la fel ca și dumneavoastră, de importanța de a lăsa o moștenire solidă după terminarea mandatului acestei Comisii.
Doamnelor și domnilor,
România este un promotor hotărât și de încredere al consolidării proiectului european. Viziunea noastră este una puternic pro-europeană, în favoarea unei mai profunde integrări în Uniune.
Din această perspectivă, ca țară pro-europeană, fără partide eurosceptice, România are legitimitatea și dorința de a face parte, împreună cu alte state membre, din «nucleul dur» al Europei și de a participa la eforturile de consolidare a UE.
Ne dorim o Uniune mai puternică, mai aproape de cetățenii europeni, capabilă să le asigure securitatea și prosperitatea. Nu există alt răspuns, în viziunea noastră, la provocările cărora trebuie să le facem față împreună în Europa și pentru care este nevoie de voință comună și soluții comune.
Domnul Președinte Juncker a spus că «Europa trebuie să respire cu ambii plămâni». Ca să se întâmple acest lucru, este necesar ca statele membre și cetățenii lor să demonstreze solidaritate și voință comună - premise indispensabile pentru consolidarea proiectului european.
De aceea, în viziunea mea, cele mai importante obiective ar trebui să fie convergența și coeziunea. Istoria a dovedit că Europa a înaintat unită, alegând un drum care să permită progresul și care să nu lase pe nimeni în urmă.
Așadar, o Europă cu mai multe viteze nu oferă, în viziunea mea, cea mai bună alternativă pentru toți.
Mergând mai departe cu viteze diferite riscăm ca decalajele existente să se adâncească și, astfel, să încetinească progresul general și competitivitatea la nivelul întregii Europe. Eforturile noastre pentru o integrare mai profundă în Europa ar trebui întreprinse fără linii de divizare - est - vest, nord - sud, state membre vechi - state membre noi, cercuri concentrice exclusiviste sau procese de integrare cu viteze diferite, fără a exista posibilitatea de a-i ajunge din urmă pe cei cu viteză superioară.
Construirea unei Uniuni mai puternice, în egală măsură legitimă și de succes, nu se poate realiza doar de către și cu statele din Europa de Vest. Inițiativele de integrare trebuie să rămână deschise tuturor acelora care doresc și pot să se alăture, astfel încât experiența negativă a amânării intrării în Spațiul Schengen, de exemplu, să nu se mai repete.
În mod constant subliniem importanța unității, solidarității și a creșterii nivelului de convergență în Uniunea Europeană pentru a depăși provocările și a reduce diferențele economice și sociale între statele membre, pentru a asigura coeziunea și respectul pentru valorile noastre europene - egalitate, libertate, democrație, pluralism, stat de drept.
Vom rămâne puternic angajați în respectarea principiului statului de drept. Aceste principii și valori sunt elemente esențiale pentru asigurarea progresului și sustenabilității Uniunii, care în fiecare zi întăresc comunitatea noastră europeană.
Consecvenți Agendei Liderilor și Programului de Lucru al Comisiei Europene pentru 2018, așteptăm cu nerăbdare momentul în care vom găzdui Summitul European informal, în ziua de 9 mai 2019 la Sibiu, și vom contribui la identificarea soluțiilor potrivite pentru viitorul proiectului european, cât și la a duce mai departe munca noastră comună - prin Agenda Strategică 2019-2024.
Doamnelor și domnilor,
Anul acesta este cu siguranță un an foarte special pentru România, care își sărbătorește Centenarul Marii Uniri din 1918. Este un punct de referință remarcabil în istoria noastră națională și în cea a continentului european, având în vedere că sărbătorim acest eveniment de seamă împreună cu alte state europene membre - Estonia, Letonia și Lituania.
Această aniversare are o importanță și o valoare semnificativă nu doar din perspectiva trecutului țării noastre, cât și pentru prezentul și viitorul său.
Marcând acest moment istoric, proiectul nostru național este să construim o țară mai puternică în interior și să îi asigurăm o traiectorie pozitivă de dezvoltare și modernizare la nivel național și european. 
Acest lucru nu va face din țara noastră doar o țară mai puternică și mai eficientă în depășirea provocărilor interne și externe, dar va asigura și un rol mai proeminent al României la nivel european, ca membru activ al Uniunii Europene.
De la aderarea noastră la 1 ianuarie 2007, țara noastră a adus numeroase contribuții la dezvoltarea politicilor și obiectivelor comune pe care le-au întreprins împreună Uniunea și statele membre. România va continua în acest sens și este gata să dezvolte mai departe strânsa cooperare pe care o avem cu Comisia Europeană.

Domnule Președinte al Curții Constituționale, Doamnă Președinte al Consiliului Superior al Magistraturii, Onorați membri ai CSM, Doamnă Președinte al Înaltei Curți de Casație și Justiție, Domnule Ministru al Justiției, Domnule Procuror General, Doamnă Director al Institutului Național al Magistraturii, Doamnelor și domnilor judecători și procurori, Stimați invitați,
Continuând tradiția, am ținut ca și în acest an să mă adresez, în cadrul unei ceremonii publice, absolvenților Institutului Național al Magistraturii, cărora le-am semnat de curând decretele de numire în funcția de judecător sau de procuror.
Pe parcursul formării dumneavoastră profesionale ați primit instrumentele necesare desfășurării activității viitoare.
După mii de ore de studiu și după un efort susținut, vă dedicați unor profesii atât de nobile, pornind pe un drum cu o semnificație aparte.
Profesia dumneavoastră presupune construirea de caractere morale pentru societatea în care trăim. Prin importanța funcției sunteți și trebuie să rămâneți modele de comportament, arătând că valorile în care credeți și în slujba cărora ați ales să vă desfășurați activitatea reprezintă, de fapt, un mod de viață.
Conduita, integritatea și profesionalismul de care veți da dovadă constituie sursa credibilității și legitimității serviciului public al justiției. Ca Președinte al României, țin să vă spun că v-ați ales o meserie care, poate mai mult ca oricare alta, este strâns legată de parcursul democratic al statului.
Înțelegerea acestei indisolubile legături încă de la momentul debutului în profesie - care pentru fiecare este momentul celor mai pure și nealterate aspirații și intenții - este esențială pentru protejarea valorilor statului de drept, valori de altfel universale și profund umane.
Vă spun acest lucru nu doar pentru că sunteți la începutul carierei și sunteți tineri, ci pentru că v-ați angajat pe un drum care presupune multă responsabilitate în serviciul public.
Doamnelor și domnilor judecători și procurori,
Învestirea dumneavoastră în funcție survine într-un moment în care actul de justiție este pus la îndoială public tocmai de acele persoane care sunt chemate să răspundă în fața legii.
Această tentativă nu trebuie să vă influențeze și nu trebuie să vă abată de la principiile constituționale ale legalității, imparțialității și egalității, principii care vă guvernează activitatea.
Sunteți în prima linie a apărării principiilor fundamentale pe care se consolidează orice stat de drept autentic. Nu uitați nici un moment că și de tăria dumneavoastră de caracter depinde bunul mers al justiției din România.
În aceste eforturi nu sunteți singuri. Așa cum am transmis și colegilor din promoțiile anterioare, reafirm deplina mea susținere pentru îndeplinirea misiunii dumneavoastră.
Alături de noi sunt românii, care și-au arătat susținerea pentru o justiție independentă și dreaptă, pentru o societate în care corupția este combătută și în care nimeni nu este mai presus de lege, iar drepturile și libertățile fundamentale sunt garantate și protejate.
Profesionalismul, integritatea și dedicarea dumneavoastră sunt doar câteva elemente care dau încredere cetățenilor că vor trăi într-o societate mai bună.
Anul 2018 are o semnificație specială pentru noi, românii, fiind anul în care aniversăm Centenarul Marii Uniri.
O națiune nu poate exista în afara dreptului, cum nu poate trăi fără teritoriu sau fără limbă.
Pentru o națiune care aspiră la un viitor demn, legea și independența celor care se află în slujba justiției nu sunt negociabile și nici tranzacționabile.
Magistrații reprezintă, prin aceasta, unul dintre pilonii care nu lasă generațiile să se irosească în permanente și falimentare reînceputuri.
Eu vă felicit pe toți și vă doresc mult, mult succes în activitate!

Doamnă Procuror-șef al Direcției Naționale Anticorupție, Doamnă Președinte al Înaltei Curți de Casație și Justiție, Domnule Procuror General al României, Domnule Vicepreședinte al CSM, Excelențe, Doamnelor și domnilor,
Felicitări, în primul rând, pentru întreaga activitate pe care ați desfășurat-o pe parcursul anului trecut! Am ascultat cu interes prezentarea raportului Direcției Naționale Anticorupție. Cifrele nu mint. Cifrele sunt reci, obiective.
În 2017 au fost soluționate peste 3.800 de dosare, cu 16,5% mai multe decât în 2016, și au fost trimiși în judecată aproape 1.000 de inculpați.
Pe baza rechizitoriilor DNA, anul trecut instanțele au condamnat definitiv 713 inculpați, ponderea achitărilor fiind de 12%, din care o pătrime ca efect al deciziei Curții Constituționale prin care abuzul în serviciu a fost limitat doar la încălcarea legii, și nu și a Hotărârilor de Guvern sau a altor acte normative.
Toate acestea demonstrează încă o dată că DNA este o instituție care funcționează eficient și care se află deja de ani buni în prima linie a luptei anticorupție.
Contrar unei evaluări subiective, tendențioase și partizane, prezentată opiniei publice de cineva săptămâna trecută, eficiența DNA este departe de a putea fi contestată: cu 107 procurori s-au soluționat peste 11.000 de cauze, adică, în medie, 100 și ceva de dosare de fiecare procuror.
Direcția Națională Anticorupție, ca parte a Ministerului Public, și justiția, în ansamblul său, asigură mecanismele necesare pentru a vindeca România de corupție. Din păcate, însă, asistăm în ultima perioadă la manifestări virulente ale disperării și la încercări de manipulare cu scopul de a decredibiliza DNA, activitatea DNA și cu încercarea clară de a subordona justiția politicului. Inadmisibil!
Niște inculpați și condamnați penal, după ce au fost prinși de instituțiile statului încălcând legea, s-au unit pentru a-i discredita pe cei care i-au cercetat. Dar, așa cum spune un proverb românesc, minciuna umblă cât umblă, până i se înfundă. Toate aceste acțiuni concertate în plan mediatic nu au șanse de reușită.
Cei care le-au pus la cale sunt cei care au rămas în trecut, care trăiesc cu iluzia că puterea înseamnă privilegii și se exercită prin abuz.
Spre nenorocul lor, democrația s-a consolidat în România, justiția este acum independentă și eficientă, iar spiritul civic al societății românești se manifestă în ultima vreme cu mult curaj.
Vreau să fiu foarte clar cu privire la un lucru: în lupta dintre nou și vechi, dintre cei care trăiesc din corupție și cei care combat corupția, dintre cei care se gândesc la viitorul acestei țări și cei care se gândesc doar la propriul viitor, va câștiga România modernă, europeană, care acționează în baza valorilor democrației occidentale și a statului de drept! Oare de ce mi-am amintit de sintagma democrație originală? Cred că și de acolo ni se trage ceva legat de corupție și abuzul de putere.
Doamnelor și domnilor,
În cei 16 ani care s-au scurs de la apariția Parchetului Național Anticorupție, am fost cu toții martori la o creștere a capacității statului de a combate corupția, progres recunoscut nu doar de români, ci și de toți partenerii noștri externi.
În tot acest timp, nu doar instituțiile s-au schimbat. Societatea românească s-a maturizat ca urmare a consolidării democrației.
Susținerea fără precedent pe care oamenii au arătat-o valorilor statului de drept ne arată că cetățenii își doresc o Românie demnă, o justiție dreaptă și o societate în care cei care se plasează, sau încearcă să se plaseze, deasupra legii răspund pentru faptele lor, indiferent de poziție, funcție, avere sau statut social.
Încrederea în justiția din România este dată de cei care însuflețesc sistemul judiciar. Magistrații sunt repere de comportament în cadrul oricărei societăți democratice. Integritatea și profesionalismul acestora trebuie să rămână standarde de referință pentru societatea românească.
Din acest motiv, abaterile individuale care riscă să afecteze prestigiul unui întreg corp profesional trebuie prevenite și corectate cu fermitate și promptitudine de către instituțiile cu atribuții în domeniu.
Incertitudinea generată de multiplele modificări legislative adoptate de Parlament anul trecut dăunează grav societății românești.
În tot acest context intern, deloc liniștit, actorii sistemului de justiție din România au dat dovadă de profesionalism și unitate pentru apărarea principiilor care le guvernează activitatea.
Am deplină încredere că instituțiile statului cu atribuții în domeniu și asociațiile profesionale ale magistraților vor continua să se manifeste atunci când independența justiției este în pericol.
Procesul de transformare democratică a unei societăți este unul de durată. Cred că România are nevoie de dezvoltarea unor politici publice și a unei legislații care să pună mai mult accent pe măsurile de prevenire a faptelor de corupție și pe educarea cetățenilor, în special, evident, a tinerilor, cu privire la efectele negative, efectele nocive ale corupției de orice fel.
Prin activitatea sa, Direcția Națională Anticorupție a arătat că principiile statului de drept nu sunt simple deziderate, ci realități pe care le trăim cu toții. O societate care se clădește pe un asemenea fundament are mai multe șanse de dezvoltare și de prosperitate.
Veți avea în mine un partener și un susținător al aplicării acestor principii.
Vă doresc în continuare mult succes!

Domnule Procuror General al României, Excelențe, Doamnă Președinte al CSM, Doamnă Președinte al Înaltei Curți, Domnule Inspector General, Doamnelor și domnilor,
Vă mulțumesc pentru invitația de a participa la prezentarea Raportului anual de activitate al Ministerului Public pentru anul 2017 și vă felicit pentru activitatea derulată cu succes în anul care s-a scurs.
Ministerul Public are un rol constituțional foarte bine definit. Procurorul este un reprezentant al intereselor generale ale societății şi un apărător atât al ordinii de drept, cât și al drepturilor și libertăților cetățenești.
Alăturarea acestor atribuții nu este întâmplătoare. În virtutea lor, procurorul se bucură de statutul de magistrat.
Imparțialitatea, integritatea și profesionalismul procurorului îl fac pe acesta responsabil de corecta şi completa instrumentare a dosarelor, cu deplina respectare a drepturilor civile ale tuturor celor implicați în procesul penal.
A devenit un obicei în România să se dezbată intens statutul procurorului. În aceste discuții se invocă frecvent articolul din Constituție care stabilește că activitatea procurorilor se desfășoară sub autoritatea ministrului justiției.
Vreau să fiu foarte clar aici: sintagma din Constituție este «sub autoritatea ministrului justiției», și în niciun caz «în subordinea ministrului justiției».
Se face în mod deliberat o confuzie între aceste două sensuri, tocmai pentru a se induce ideea unui control mult mai amplu asupra procurorilor decât cel prevăzut de Legea Fundamentală. Este doar o încercare de a slăbi independența procurorilor și de a legitima supunerea lor față de voința politicului, fapt inacceptabil.
Doamnelor şi domnilor,
Observăm în unele discursuri politice și mediatice o tot mai mare grijă față de soarta unor inculpați și condamnați penal, care sunt evident deranjați că sistemul judiciar își face treaba în ceea ce îi privește, tulburându-le liniștea și afectându-le bunăstarea.
Se încearcă în mod fals acreditarea ideii că procurorii sunt inamicii societății.
Dimpotrivă, procurorii sunt de aceeași parte a baricadei cu cei care vor aplicarea legii, iar de cealaltă parte se află câțiva indivizi certați cu legea, care au tot interesul să decredibilizeze justiția.
Să fim bine înțeleși: Constituția României nu face nicăieri vorbire despre dreptul la liniște al celor care încalcă legea. Legea Fundamentală prevede explicit că «nimeni nu este mai presus de lege», că «cetățenii sunt egali în fața legii și a autorităților publice, fără privilegii și fără discriminări».
Magistrații sunt cei chemați să se asigure că aceste dispoziții constituționale se aplică, astfel încât societatea românească să aibă certitudinea că democraţia se consolidează şi că viitorul său european nu este pus în pericol.
Tocmai de aceea este obligatorie existența unui cadru normativ clar şi predictibil, în care orice magistrat își desfășoară activitatea independent și eficient, fără să fie supus vreunei comenzi din partea unei majorități politice conjuncturale și vremelnice.
În mod evident, asigurarea unui proces corect, înfăptuirea unei justiții drepte, nevoia de locuri de detenție care să asigure condiții civilizate sunt de necontestat și țin de respectarea unor drepturi umane fundamentale.
Din păcate, acum nu se discută despre chestiuni de fond, care pot fi în mod cert îmbunătățite, ci se încearcă intimidarea celor care aplică legea.
În acest context, cu atât mai important este ca magistrații să nu uite niciun moment rolul esențial pe care îl au nu doar în înfăptuirea actului de justiție, ci și ca reper de responsabilitate și moralitate în societatea românească.
Dacă există erori, ele trebuie corectate cu celeritate. Dacă se fac greșeli, cei responsabili trebuie să fie trași la răspundere, iar acolo unde se constată abuzuri, sancțiunile trebuie aplicate urgent și cu severitate.
Cea mai bună apărare împotriva oricăror încercări de denigrare a unei profesii este asigurarea unui standard înalt de etică și profesionalism și rezolvarea eficientă a acelor probleme punctuale care sunt inevitabile în orice domeniu.
Doamnelor și domnilor,
Orice raport de activitate ne invită să privim către viitor. Trebuie găsite şi implementate la nivelul Ministerului Public măsuri pentru eficientizarea instrumentării cauzelor, pentru reducerea numărului de dosare și pentru echilibrarea volumului de activitate al parchetelor. Toate acestea pot contribui la consolidarea progresului făcut până acum de Ministerul Public.
De asemenea, cred că România are nevoie să dezvolte politici publice și o legislație care să pună mai mult accent pe măsurile de prevenire a fenomenului infracțional și pe educarea cetățenilor, în special a tinerilor, cu privire la efectele negative ale încălcării legii penale.
Românii nu își doresc ca infractorii să facă legea și magistrații să fie subordonați politicului. Societatea a înțeles că o Românie modernă nu poate fi clădită pe nisipuri mișcătoare, iar unul dintre pilonii de bază ai democrației, mă refer, desigur, la o justiție independentă, trebuie să funcționeze în cel mai eficient mod cu putință.
Justiția este un serviciu public, iar cetățenii au așteptări mari în acest sens de la magistrați.
Vă doresc succes în activitatea dumneavoastră și vă asigur că voi rămâne un susținător ferm al unei justiții independente și funcționale, care garantează şi respectă drepturile și libertățile cetățenilor.
Vă mulțumesc!

Domnule ministru, Domnule Președinte al Academiei Române, Domnilor președinți ai consiliilor județene, Doamnă primar, domnilor primari, Domnilor rectori, Doamnă ambasador, Domnule Mihai Șora, Doamnelor și domnilor,
Am dorit ca la începutul Anului Centenarului să mă întâlnesc cu cei care mi-au adresat solicitări de acordare a Înaltului Patronaj sau mi-au trimis invitații la proiecte și evenimente de marcare a faptelor de acum un secol.
Am subliniat în repetate rânduri că Centenarul Marii Uniri nu trebuie să se rezume la a fi un simplu prilej de ceremonii, fie ele pioase sau de mare bucurie. Centenarul nu marchează doar momentele de acum 100 de ani, ci este despre întregul parcurs al României moderne și despre proiectele noastre de viitor.
Mai mult, Centenarul nu poate fi despărțit de istoria și soarta continentului nostru, după cum nici viitorul nostru nu poate fi rupt de proiectul european din care facem parte.
Am încurajat toate guvernele României de după 2015, au fost cinci, să-și asume cu maximă responsabilitate rolul de a dovedi, prin proiecte concrete, importante, implementate cu responsabilitate, capacitatea țării noastre de a se angaja în al doilea secol al său de modernitate.
Centenarul a creat în societatea românească un orizont de așteptare comparabil, poate, cu momentul aderării țării noastre, în 2007, la Uniunea Europeană.
Din păcate, jocul politic mărunt a avut câștig de cauză în fața unei rare oportunități: aceea de a construi consens politic, coeziune și angajament social în jurul unor obiective și proiecte de modernizare a țării, continuând idealurile Marii Uniri.
Regret că manifestările și proiectele dedicate Centenarului se pregătesc în lipsa unui cadru legal, care cadru nu a fost încă adoptat de Parlament.
Regretabil este și faptul că, deși Guvernele succesive din ultimul an ne-au anunțat în repetate rânduri de iminența prezentării unui program național al Centenarului și a adoptării unui mecanism transparent și operațional de sprijin, acest lucru nu s-a întâmplat.
Doamnelor și domnilor,
Acum 100 de ani, așteptările majorității românești și, deopotrivă, ale minorităților naționale erau de a trăi nu doar într-o Românie mai mare, ci și într-o Românie mai bună. Să reținem acest lucru! «Dreptate și adevăr, la temelia României întregite!» - s-a spus la Alba-Iulia.
Înfăptuirea idealului național a fost legată de edificarea unei Românii mai drepte, mai incluzivă în raport cu toți cetățenii săi, o țară care își fructifică potențialul uman și natural.
S-a dorit o Românie apropiată de Europa și de valorile europene.
Din păcate, la scurt timp de la întregirea națională, am cunoscut ascensiunea totalitarismelor și a politicii de dictat, creșterea intoleranței și a antisemitismului până la forme criminale de manifestare.
Izbucnirea celui de-al Doilea Război Mondial și instaurarea prin forță a comunismului au suspendat, pentru jumătate de secol, modernizarea și europenizarea României.
Anul 1989 ne-a redat speranța într-un viitor bazat pe valorile occidentale dar, deopotrivă, ne-a conferit și responsabilitatea construirii sale.
Doamnelor și domnilor,
«Vrednicia neamurilor se judecă după temeinicia hotărârilor ce le iau, după măsura de înălțare sufletească cu care se alătură la aceste hotărâri și după stăruința cu care se silesc a înfăptui hotărârile luate». Aceste cuvinte pe care Iuliu Maniu le-a rostit la 1 Decembrie 1918, la un veac distanță, sunt la fel de adevărate și pline de semnificație.
Dacă vrem să cinstim cu adevărat faptele înaintașilor și să ne ridicăm la înălțimea moștenirii pe care ne-au lăsat-o, avem datoria să ne asumăm, la rândul nostru, ținte la fel de înalte. Doar punându-ne resursele în slujba societății putem contribui cu toții – oameni de stat, clasă politică, elite din toate domeniile – la dezvoltarea țării în următoarea sută de ani.
Anul 1918 ne arată, în mod exemplar, că atunci când interesele naționale, iar nu cele mărunte, de grup, sunt puse în centrul viziunii politice, România face pași uriași înainte și își capătă locul pe care îl merită între națiunile Globului.
Este responsabilitatea noastră să intrăm în noul centenar cu o înțelegere profundă a acestui adevăr istoric.
Este cu atât mai relevant faptul că trecerea în următorul veac coincide cu preluarea, la 1 ianuarie 2019, a Președinției Consiliului Uniunii Europene.
Conștiința națională, apropierea societății noastre de procesele politice și economice occidentale și forța viziunii elitelor au dat formă și identitate țării. În secolul XXI însă, România are nevoie de noi energii, care să se manifeste într-un Proiect de țară în acord cu interesele noastre contemporane, fundamental legate de statutul de membru al Uniunii Europene și al NATO.
România pe care ne-o dorim nu poate exista în lipsa unei autentice creșteri a competitivității, ceea ce presupune, în primul rând, un angajament susținut pentru un sistem de educație modern, deschis deopotrivă către valorile umanismului european și către nevoile mediului antreprenorial.
Trebuie să stopăm declinul infrastructurii și al sistemelor publice.
Trebuie să fructificăm potențialul industriilor creative și al sectorului cultural, să reunim națiunea în jurul valorilor și proiectelor coezive.
Proiectele care celebrează Centenarul sunt importante dacă propun idei, perspective sau obiective pentru viitor. Acesta a fost și criteriul esențial pentru care încurajez și susțin manifestările pe care dumneavoastră le dedicați Centenarului.
Sunt convins că veți avea succes, pentru că în centrul proiectelor ați pus valorile și idealurile care au propulsat România pe calea modernității sale europene.
Cu aceste gânduri, deschid, doamnelor și domnilor, dezbaterea de astăzi! Aștept intervențiile, opiniile și întrebările dumneavoastră. Și sper să reușim să intrăm într-un autentic dialog. Mulțumesc!
Eu sunt unul dintre politicienii care cred în cultură și în plusvaloarea culturii, și nu doar cred, am experimentat-o și funcționează. Însă, este foarte adevărat, trebuie să avem niște obiective, trebuie să găsim consensul politic și pot să vă spun, poate o să vă surprindă, noi putem, nu numai la 1918. Am dovedit, și în ultimii ani, că atunci când avem proiecte serioase, importante pentru țară reușim să găsim consensul politic. Și pentru Centenar cred că găsim consens, cel puțin până acum pot să vă spun cu toată răspunderea că nu am găsit niciun politician care nu a dorit să facem evenimente de Centenar sau care nu a dorit să iasă bine. Dar, în afară de această dorință, hai să facem un plan.
Oricât de bogat ar fi sau oricât de bogați ar fi, nu ar putea să plătească lucrul pe care aș dori eu și îmi doresc foarte mult să-l schimb, este vorba de mentalitate. Mentalitatea celor care dau educație, mentalitatea, sigur, celor care înlesnesc educația și mai puțin cei de educat, fiindcă ei trebuie educați, nu trebuie să le schimbăm mentalitatea. Nu este vorba de bani, știu că am mai fost puțin simpatic când am spus oamenilor „Știți, nu în bani stăm!”, că până la urmă, dacă folosim 4% cu cap e mai bine decât 6% fără cap.   Noi, deocamdată, suntem cam între și cred că nu avem, în primul rând, nevoie de mai mulți bani, chit că o să mă contrazică și rectorii, și directorii, și profesorii, ar fi bine să avem, dar în primul rând avem nevoie de o schimbare de paradigmă.
Noi trăim într-o țară care dispune de cea mai mare bogăție de care poate să dispună o națiune, dispunem de inventivitate, creativitate. Ceea ce vrem noi să facem este să le turnăm în forma competitivității, or asta, sigur, se poate numai prin educație, prin educație de foarte bună calitate la scară largă. Asta este, pe scurt, ce m-a dus la definirea și, cu sprijinul colegelor și colegilor și a celor care au venit din toată țara, la crearea proiectului „România Educată”. Este mult mai mult decât o schimbare a programei școlare, este mult mai mult decât schimbarea unui orar, sau a perioadei de vacanță, sau a pregătirii profesorilor, sau a felului în care știm să îi plătim pe cei care ne educă generațiile care vin, este vorba de întregul complex care, după părerea mea, putem să-l schimbăm în așa fel încât România să devină o țară lider în competitivitate, dând tinerilor o educație de foarte bună calitate, adaptată anilor care vin, și nu anilor care au trecut, indiferent cât de frumoși ar fi fost, și creând astfel o națiune care performează prin ce creează cu mintea umană. S-au făcut diferite comparații și s-a găsit că avem o resursă intelectuală importantă, doar că  folosim prea puțin. Și ca să vă dau poate un exemplu care subliniază ceea ce am spus, la o mare companie din Silicon Valley a făcut cineva o numărătoare să vadă ce limbi, în afară de, evident, engleză, se vorbesc. Prima limbă străină care se vorbește acolo este limba română. Deci avem oameni avem, dar îi folosim în America, în Italia, în Spania, în Marea Britanie, în toată lumea. Trebuie să lucrăm un pic mai mult ca să se simtă oamenii acasă ca acasă și întreaga educație să devină un bun al întregii națiuni. Cred că este acesta un obiectiv care merită să devină laitmotiv pentru următorul nostru secol, pe care ni-l dorim tot modern.
Asta putem să discutăm la un seminar de „România Educată” dacă vreți.
Sper că sunteți de acord cu mine că studenții au un rol hotărâtor în toate proiectele de țară și au avut un rol determinant în toate proiectele de țară. S-a vorbit, pe bună dreptate, de Revoluția de la 1848. Cele mai importante voci care au apărut atunci au venit cu entuziasmul studenției. Cei care au dus flacăra mai departe și care au contribuit esențial la realizarea Marii Uniri au fost, în bună măsură, studenții. Mulți dintre noi am constat că, în perioada studenției, nu numai energia este maximă, ci și disponibilitatea de a schimba lucrurile. Orice proiect de țară am scrie, am descrie și am inventa, fără studenți nu cred că este realizabil. Și, dacă m-ați întrebat așa de direct, vă răspund tot așa – un rol hotărâtor!
Împreună cu colegele și colegii mei, am studiat ce ne-ați trimis, unii dintre dumneavoastră, cum am apus și în deschidere, mi-ați cerut Înaltul Patronaj și câtorva proiecte foarte bune le-am acordat deja acest Înalt Patronaj. Mulți dintre dumneavoastră m-ați invitat la evenimentele pe care planificați să le desfășurați, cu ocazia și în Anul Centenarului. Vă mulțumesc tuturor pentru faptul că v-ați gândit să mă implicați în demersul dumneavoastră Centenar. Cred că este o idee bună și, de aceea am organizat această întâlnire. Chiar dacă în cadrul acestei întâlniri au apărut, inclusiv din partea subsemnatului, câteva accente critice, vă rog să le tratăm cu optimismul de rigoare, cu optimismul care se cuvine unui Centenar. Ideea generală a fost și este să vă încurajez, să vă spun acest lucru și să transmit un pic de optimism care, din când în când, s-a dovedit a fi necesar. Indiferent dacă ne facem un plan național sau nu, evenimente ocazionate de Centenar vor avea loc, datorită dumneavoastră și altora care s-au pregătit și se pregătesc pentru ele. Important este, după părerea mea, ca toate evenimentele să fie percepute ca făcând parte dintr-un întreg mai mare. O națiune evident că se compune din oamenii care formează națiunea, dar o mare adunare  nu are spiritul unei națiuni, acolo mai e nevoie de multe alte lucruri. Este nevoie de idealuri, este nevoie de obiective de viitor, este nevoie de sentimentul de apartenență și, dacă avem noroc, și la români s-a întâmplat, apare și sentimentul de patriotism, de apartenență la o națiune care este importantă. Și aceste lucruri îmi doresc să reușim împreună să le subliniem. Cum foarte bine s-a spus, ar fi greșit să cădem într-un festivism inutil. În niciun caz nu doresc sau nu-mi doresc să recreăm „Cântarea României”. Vă amintiți unii dintre dumneavoastră ce a fost, o sumă de evenimente culturale, unele dintre ele chiar bune, dar cel puțin eu nu îmi amintesc că ar fi apărut așa o mândrie, o bucurie națională de acolo. Dar de data asta îmi doresc să apară, fiindcă, dacă reușim acest lucru, atunci vor apărea sinergiile, vor apărea la fiecare participant, organizator și facilitator sentimentul că, într-adevăr, este parte din ceva mai mare, contribuie la ceva important pentru națiune. Și atunci o să apară o energie care ne duce cu bine în următorul nostru secol pe care cu toții cred că ni-l dorim de modernitate. Din acest motiv este important să nu uităm că o națiune fără trecut nu are viitor. Dar ca să creezi viitorul, trebuie să te străduiești, nu este suficient să știi istorie. Istoria trebuie celebrată, iar viitorul trebuie creat. Vă invit să facem împreună aceste lucruri!
Și cum nu am reușit, din motive lesne de înțeles de timp, să ascultăm doar pe unii dintre dumneavoastră, sunt convins că ceilalți au proiecte cel puțin la fel de bune și importante, ca să avem ocazia măcar să schimbăm două vorbe, am pregătit partea care urmează acum și sper că nu vă supărați dacă vreau să vă salut pe fiecare în parte.

Domnule ambasador, Domnule președinte al Camerei de Comerț Americane în România, Stimați reprezentanți ai mediului de afaceri,
Îmi face plăcere să fiu astăzi alături de dumneavoastră și să vă urez «La mulți ani!», cu ocazia împlinirii a 25 de ani de activitate a Camerei de Comerț Americane în România. Sper ca această aniversare să prefigureze noi și noi parteneriate de afaceri și proiecte fructuoase în plan economic.
AmCham este un partener de încredere al mediului de afaceri românesc, care a contribuit constant la dezvoltarea relațiilor româno-americane. Cooperarea dintre mediul de afaceri român și cel american poate deveni un autentic vector de competitivitate pentru economia noastră.
Eu cred cu tărie că realizările pe care România le-a înregistrat pe parcursul ultimului sfert de veac în sfera performanței economice, a democrației politice și a statului de drept reflectă și un succes al excelentelor relații bilaterale dintre România și Statele Unite ale Americii.
Întotdeauna și pretutindeni, comerțul și afacerile au reprezentat cea mai viabilă și cea mai durabilă cale de a uni valorile unor națiuni, de vreme ce aspirațiile de pace și securitate se întregesc prin cele de bunăstare și de prosperitate.
Companiile membre AmCham care performează în sectorul comerțului, industriei auto, tranzacțiilor imobiliare, dar și în industria extractivă și energetică conferă și mai multă greutate Parteneriatului strategic dintre România și Statele Unite ale Americii, al cărui potențial economic trebuie să se afirme cât mai puternic, tot mai puternic.
Doamnelor și domnilor,
Vă încurajez să aprofundați avantajele competitive ale României și să dezvoltați oportunitățile de afaceri pe care economia noastră le oferă.
SUA este cel mai mare investitor non-UE din economia românească, cu investiții de mai multe miliarde de dolari. La sfârșitul anului 2017, schimburile comerciale totalizau aproximativ 2,5 miliarde de dolari, în contextul unei balanțe, nota bene, echilibrate între importuri și exporturi, asta în contextul noilor discuții tarifare.
Astfel, relațiile comerciale dintre țările noastre se consolidează tot mai mult, prin creșterea schimburilor comerciale în 2017 cu aproape 40% față de 2016.
România a încheiat anul 2017 cu o creștere economică record în Uniunea Europeană, de 7%, care generează însă și o serie de contradicții și, bineînțeles, foarte multe așteptări.
Dincolo de dimensiunea cantitativă a creșterii economice, reperele acesteia în materie de producție și competitivitate vă aparțin dumneavoastră, mediului de afaceri, în special acolo unde și atunci când investițiile vizează perspective de dezvoltare pe termen lung și sectoare competitive ale economiei noastre.
De exemplu, sectorul IT, sectorul energetic și industria auto sunt, în prezent, domenii cu un potențial economic deosebit de important pentru România.
Sectorul IT, bunăoară, a depășit constant ponderea de 5% din PIB, fiind deasupra mediei europene și în plină expansiune. Inovația și tehnologia vor constitui platforma indispensabilă a economiei viitorului, iar potențialul creativ pe care România îl deține merită a fi pus în valoare.
În calitate de oameni de afaceri, dumneavoastră înțelegeți cel mai bine faptul că performanța mediului de afaceri nu poate fi, pentru prea mult timp, deasupra calității politicilor economice pe care Guvernul le promovează.
De aceea, am atras atenția tuturor guvernelor, dar cu precădere celor trei din ultimul an, că predictibilitatea economică nu este un slogan la care se apelează doar cu ocazia seminariilor.
În esență, lipsa de predictibilitate atrage și lipsa de sustenabilitate a performanțelor economice, iar mediul de afaceri știe cel mai bine că ceea ce se câștigă ușor de multe ori se pierde la fel de ușor.
Tocmai de aceea, pentru a obține un parcurs economic durabil, decidenții de politică economică trebuie să fie capabili să ofere încredere mediului privat, prin măsuri bine fundamentate, transparente și, mai ales, predictibile, care să rezolve problemele din economie, nu să creeze altele poate chiar mai mari.
Doamnelor și domnilor,
Anul trecut, la Washington, am discutat cu Președintele Donald Trump despre potențialul deosebit al consolidării Parteneriatului strategic și prin realizări economice, care să ofere cât mai multă soliditate cooperării noastre.
De exemplu, investițiile în industria noastră de apărare, prin retehnologizarea și modernizarea unor facilități de producție, inclusiv prin aranjamente investiționale de tip joint-venture, trebuie încurajate, dezvoltate și cele care există trebuie consolidate.
Industria apărării și sectorul energetic românesc au potențialul de a deveni, alături de IT și industria auto, doi vectori esențiali ai dezvoltării economiei românești. Trebuie să fim conștienți de avantajele de care dispunem și să le valorificăm inteligent.
Felicit investitorii americani şi activitatea lor în țara noastră!
Felicit, totodată, Camera de Comerț Americană în România pentru contribuțiile sale la susținerea mediului de afaceri românesc și pentru permanentul dialog constructiv, în spiritul performanței și al competitivității de care economia României are nevoie.
Ca atare, vă lansez tuturor invitația de a vă implica prin idei și soluții și în legătură cu Proiectul de țară pe care îl voi supune unui proces de consultare publică în lunile care urmează.
Eu sunt convins că experiența și viziunea comunității de afaceri sunt active esențiale în materializarea unui proiect de viziune, care să fie centrat pe prosperitate economică, sustenabilitate socială și pe credibilitatea României în lume.
Vă felicit, încă o dată, pentru realizările dumneavoastră și vă doresc mult succes în tot ceea ce întreprindeți!
Vă mulțumesc!

Stimați reprezentanți ai spitalelor, Dragi medici și asistente medicale,
Pentru noi, românii, 2018 este un moment de mare însemnătate, în care celebrăm trecutul şi vorbim despre viitor, despre viziune, despre cum va arăta România peste 100 de ani.
Tocmai de aceea, Centenarul Marii Uniri reprezintă cel mai potrivit prilej pentru a acorda Ordinul «Meritul Sanitar» spitalelor care împlinesc un număr semnificativ de ani de la înființare, ani în care s-au remarcat prin rezultatele obținute în perfecționarea actului medical. Mă bucur că această recunoaștere are loc în perioada în care marcăm și Ziua Mondială a Sănătății.
Când evocăm trecutul, ne gândim la medici de excepţie, care au făcut cunoscut numele țării noastre peste hotare, la promotori ai unor specialități medicale precum urologia sau chirurgia plastică şi reconstructivă, la spitale care le poartă numele în semn de profundă considerație şi recunoaștere a meritelor lor.
Ne referim, totodată, la spitale care, în pofida greutăților cu care se confruntă sistemul de sănătate din România, au reușit de-a lungul deceniilor de existență și reușesc și în continuare, prin devotamentul şi efortul cadrelor medicale şi echipelor de management, să ofere servicii de calitate tuturor românilor.
Când vorbim despre viitor, vorbim despre tineri medici, cărora le revine datoria de a duce mai departe numele predecesorilor lor și reputația spitalelor în care s-au format, dar şi despre proiectele şi obiectivele pe care ni le-am asumat în plan extern.
Viitorul înseamnă acces universal la actul medical și un nou concept bazat pe prevenție, medicină personalizată, inovare și sustenabilitate.
Pentru atingerea acestor obiective, este nevoie rapid de măsuri concrete pentru a rezolva problemele cronice ale sistemului sanitar românesc.
În același timp, modelele de bune practici trebuie recunoscute și valorificate. Cu medici de excepţie, cu echipe de management animate de determinare și abnegație, precum cele din care faceți parte și dumneavoastră, vom avea spitale în care să pășim cu încredere!
Sunteți exemple de profesionalism, responsabilitate, dăruire şi efort continuu în slujba unei cauze nobile, aceea de a avea grijă de sănătatea noastră, a tuturor.
Am certitudinea că veți contribui la acea schimbare a sistemului medical românesc pe care ne-o dorim cu toții!
Vă felicit și vă mulțumesc!

Domnule Preşedinte al Senatului României, Domnule Președinte al Camerei Deputaților, Doamnelor şi domnilor Președinți şi înalţi reprezentanți ai Forurilor Legislative, Domnule Preşedinte al Adunării Parlamentare NATO, Excelențe, Doamnelor și domnilor,
Îmi face plăcere să particip la deschiderea acestui eveniment și să vă împărtășesc câteva considerații care privesc Formatul București sau, cum mai este denumit, B9. După cum cunoaşteţi, am lansat acest Format împreună cu Președintele Poloniei, Andrzej Duda, la București, în noiembrie 2015. De atunci, B9 a avut o dinamică susținută la nivel executiv – ministerial și al șefilor de stat.
Formatul s-a consolidat într-o platformă de dialog informal foarte utilă, pe teme de securitate, între statele de pe Flancul Estic al NATO, care au devenit deopotrivă beneficiare ale măsurilor de descurajare adoptate la nivel aliat, precum și contributoare active la securitatea euro-atlantică, a NATO în întregul său.
Ceea ce ne-a adus împreună au fost percepţiile similare privind riscurile de securitate actuale şi provocările provenind din vecinătatea estică.
Principiile călăuzitoare ale Formatului Bucureşti vizează furnizarea unei contribuţii rezultând din experienţa şi expertiza specifice statelor participante la Format, cu înțelegerea că menţinerea şi consolidarea coeziunii, unităţii şi solidarităţii aliate rămân esenţiale.
Acționând împreună, în această manieră, astăzi:
Găzduim pe propriile teritorii unităţi şi structuri aliate, sisteme de apărare-cheie pentru Alianţă, precum şi componente ale sistemului de apărare anti-rachetă aliat;
Participăm la operaţii NATO precum cea din Afganistan;
Contribuim activ la programele de asistenţă destinate statelor partenere;
Participăm activ la eforturile Uniunii Europene în domeniul apărării, ne-am implicat activ în PESCO, propunem şi participăm la proiecte concrete de cooperare sub egida acestei iniţiative, suntem implicaţi activ în dezbaterile conceptuale şi în procesul general de consolidare a rolului Uniunii Europene în domeniu, participăm la misiunile civile ale Uniunii, atât în vecinătatea noastră estică, cât şi în cea sudică;
Participăm la creşterea contribuţiei europene în cadrul Alianţei.
Care poate fi, așadar, rolul parlamentelor naționale în cadrul acestei platforme?
Desigur, pornim de la responsabilitatea generică a dimensiunii parlamentare în statele NATO – aceea de a asigura liantul între clasa politică şi societate, pentru raportarea optimă a agendei politice a NATO la necesităţile şi aşteptările cele mai presante ale opiniei publice din statele aliate, care opinie publică doreşte clar mai multă securitate.
Totodată, parlamentelor naționale ale statelor din B9 le revine un rol esenţial în partajarea echitabilă a responsabilităților în cadrul NATO, mai ales având în vedere rolul specific în aprobarea bugetelor menite să susțină o abordare mai ambițioasă a securității și apărării comune.
Subliniez aici angajamentul României de a aloca 2% din PIB, începând cu 2017, care evidențiază importanța colaborării eficiente dintre toți actorii instituţionali – Preşedinte, Parlament şi Guvern.
Asumarea şi menținerea acestui angajament s-a realizat, la iniţiativa mea, chiar la începutul mandatului meu de Președinte, cu acordul tuturor partidelor reprezentate în parlament.
Cred că este un exemplu concret şi pozitiv al modului în care toate instituţiile unui stat membru NATO trebuie să acţioneze pentru respectarea angajamentelor asumate pentru propria securitate, dar şi pentru securitatea întregului spaţiu euro-atlantic.
Partajarea beneficiilor de securitate vine împreună cu partajarea responsabilităţilor. Acest principiu trebuie înţeles de societate în ansamblul ei, iar aici intervine rolul esenţial al parlamentelor naţionale.
Într-adevăr, parlamentele sunt cel mai bine plasate pentru a explica propriilor opinii publice beneficiile şi responsabilităţile derivate din statutul de membru al NATO.
Distins auditoriu,
Summitul NATO de la Bruxelles, din acest an, va marca o nouă etapă în procesul de adaptare a Alianței la provocările și amenințările actuale de securitate. În pregătirea sa, Summitul Formatului București de la Varșovia din luna iunie, pe care îl voi co-prezida împreună cu Președintele Duda, va avea un rol foarte important.
În acest context, implementarea deplină a deciziilor pe care le-am adoptat la Summiturile NATO din Țara Galilor și de la Varșovia este prioritară.
În continuare, va trebui să susținem ca prezența aliată pe întregul Flanc Estic, de la Marea Baltică la Marea Neagră, să fie unitară, coerentă și eficientă, pentru a servi scopului de consolidare a posturii de descurajare și apărare a NATO. România susține ferm inițiativele aliate care ajută la realizarea acestui deziderat.
În completarea acestor eforturi, partenerii Alianței, de la Est și Sud, trebuie să beneficieze, în continuare, de atenția și sprijinul NATO pentru consolidarea rezilienței lor. În același timp, susținem inițiativele destinate gestionării amenințărilor din vecinătatea sudică a spațiului euro-atlantic, inclusiv prin creșterea rolului NATO în combaterea terorismului.  
De asemenea, România susține ferm dezvoltarea parteneriatului dintre NATO și Uniunea Europeană, în deplină complementaritate.
Am încredere că, la Summitul NATO din acest an, vom reitera, prin acțiuni și decizii concrete, unitatea și solidaritatea Aliaților, precum și valoarea unei relații transatlantice solide.   
Doamnelor și domnilor,
Am convingerea că deciziile pe care le vom adopta la Bruxelles, în iulie, vor face ca NATO să fie o Alianță mai puternică, iar România va rămâne același aliat și partener demn de încredere, responsabil, dedicat deplin proiectelor aliate de consolidare a securității regionale și internaționale.
Vă mulțumesc pentru atenție și vă urez mult succes în cadrul dezbaterilor dumneavoastră de astăzi!

Mr. Doran, President of CEPA, Mr. Hirsch, Chairman of the Board of CEPA, Domnilor parlamentari, Doamnă viceprim-ministru, General Hodges, Domnule Șef al Statului Major, Dear participants, Doamnelor și domnilor,
Îmi face deosebită plăcere să vă urez bun venit la acest seminar găzduit de către Administrația Prezidențială. Evenimentul de astăzi vine în completarea colaborării fructuoase pe care o avem cu CEPA de mai mulți ani.
Într-adevăr, precedentul seminar găzduit aici, în iunie 2016, a generat cu succes dezbateri aprofundate și analize politice substanțiale.
Sunt convins că astăzi vom beneficia cu toții de opiniile vorbitorilor experimentați prezenți aici și că rezultatul dezbaterilor noastre va fi la fel de valoros – pe măsură ce ne apropiem de două momente importante de pe agenda de securitate a acestui an: Summitul B9 de la Varșovia, din 8 iunie, și Summitul NATO din Bruxelles de la jumătatea lunii iulie.
Doamnelor și domnilor,
Tema propusă de CEPA pentru această dezbatere este foarte relevantă, întrucât se concentrează pe ideea de recalibrare și redefinire („reshaping”) – ceea ce reflectă faptul că acest context de securitate în care ne aflăm, în regiunea extinsă a Mării Negre, este fluid, dinamic și complex, marcat de impredictibilitate și generând o nevoie constantă de adaptare.
Cred că suntem cu toții de acord că regiunea Mării Negre are o greutate aparte în ecuația de securitate la nivel internațional.
Regiunea Mării Negre se află la intersecția Vecinătăților Estice și Sudice ale NATO și ale UE – cu amenințările, riscurile și provocările specifice: conflicte regionale înghețate sau active, noi amenințări de natură cibernetică, hibridă și teroristă, migrație ilegală. You name it, we have it. Toate acestea trebuie abordate în mod coordonat și coerent, ceea ce reprezintă în sine deja o provocare.
În prezent, o amenințare importantă la adresa securității europene este reprezentată, evident, de comportamentul ostil care vine dinspre est, ca să nu fiu prea concret.
Pe fondul acestor evoluții, obiectivul major al României este de a-și consolida securitatea prin eforturi la nivel național și valorificând cât mai bine parteneriatele strategice dezvoltate de-a lungul timpului, în mod special Parteneriatul Strategic cu Statele Unite ale Americii – cel mai important parteneriat strategic al țării noastre – precum și rolul nostru în NATO, dar și în cadrul Uniunii Europene.
Mediul actual de securitate generează, însă, și o fereastră de oportunitate, care plasează această parte a Europei în prim-planul dezbaterilor transatlantice.
Și pentru că am amintit de ferestre de oportunitate – aș vrea să menționez că am participat ieri la deschiderea primei reuniuni parlamentare a Formatului București, sau B9, cum este cunoscut, și am avut, de asemenea, o discuție foarte utilă cu generalul Curtis Scaparrotti, Comandatul Suprem al Forțelor Aliate din Europa.
Formatul București este un exemplu foarte bun pentru a ilustra oportunitățile care se ivesc în situații de criză.
B9 a fost generată tocmai de necesitatea de a armoniza viziunile statelor de pe Flancul Estic și de a articula în mod cât mai eficient contribuțiile țărilor noastre la procesele aliate, însă în deplină concordanță cu valorile solidarității și unității pe care se fundamentează NATO.
Doamnelor și domnilor,
În viziunea României – și sunt convins că cele două paneluri care vor urma vor explora îndeaproape aceste idei – există trei linii de acțiune esențiale care trebuie avute în vedere în perioada imediat următoare.
În primul rând, este necesară întărirea solidarității în interiorul NATO, inclusiv prin consolidarea relației transatlantice.
În NATO, relația transatlantică este garanția funcționării optime a Alianței și a apărării colective definite de articolul V al Tratatului de la Washington.
De aceea – și cred că acest lucru merită spus în contextul unui seminar organizat de CEPA la București – România încurajează activitățile desfășurate de militarii americani pe teritoriul nostru, în cadru aliat sau bilateral, și creșterea prezenței militarilor și echipamentului militar american în România.
În al doilea rând, sprijinim dezvoltarea parteneriatului între NATO și Uniunea Europeană. Sprijinim acest parteneriat în arii de interes comun – precum mobilitatea forțelor sau apărarea cibernetică – în baza complementarității și sinergiei celor două organizații.
În acest mod, cooperarea NATO - Uniunea Europeană va aduce plus-valoare securității europene și euro-atlantice și va genera eficiență instituțională.
România s-a implicat activ în dezbaterile privind viitorul Uniunii Europene și rolul acesteia în domeniul securității și apărării.
În același timp, pentru noi, NATO rămâne principalul garant al apărării colective a membrilor săi.
Nu în ultimul rând, ajungând la cea de a treia linie majoră de acțiune, este esențială asigurarea unității, coerenței și consolidării măsurilor aliate pe Flancul Estic, în cadrul posturii de descurajare și apărare a NATO.
În acest sens, creșterea mobilității forțelor și asigurarea forțelor de întărire sunt esențiale pentru sporirea eficienței aliate.
Suntem în plin proces de implementare a prezenței înaintate (Forward Presence) a NATO în România și în regiunea Mării Negre, dar aceasta nu și-a atins deplinul potențial și evaluez că trebuie să îi conferim o și mai bună capacitate de reacție și de mobilitate.
Într-adevăr, avem nevoie de un Flanc Estic mai bine apărat, inclusiv printr-o prezență înaintată unitară, bazată pe o abordare integrată de la nord la sud, de la Marea Baltică la Marea Neagră.
Aceste linii de acțiune se reflectă în prioritățile pe care România le urmărește la Summitul Aliat din iulie.
Astfel, având în vedere climatul de securitate actual, NATO trebuie să continue întărirea posturii de apărare și descurajare și să consolideze dimensiunea apărării colective față de riscurile, amenințările și provocările dinspre Est.
România este, totodată, conștientă de faptul că securitatea euro-atlantică este legată intrinsec de stabilitatea statelor de la granițele acesteia. De aceea, Alianța trebuie să crească contribuția pe dimensiunea proiectării stabilității și a creșterii rezilienței partenerilor săi.
Sunt necesare, astfel, rezultate tangibile în vecinătatea strategică, atât în Est, zonă de interes specific ce trebuie să rămână prioritară pe agenda NATO, cât și în Sud, inclusiv sub aspectul combaterii terorismului.
Totodată, țara noastră va continua să susțină dezideratul aliat de partajare echitabilă a responsabilităților și să își respecte angajamentele privind alocarea a 2% din PIB pentru apărare.
România a înregistrat un progres important în acest domeniu, investind în propria securitate și, implicit, în securitatea Alianței.
Astfel, peste 33% din bugetul apărării a fost alocat, în anul trecut, pentru achiziții de echipamente majore și dezvoltarea de capabilități, procent semnificativ mai mare decât procentul de 20% recomandat de NATO. La acestea se adaugă și contribuția națională consistentă la operațiunile și misiunile NATO.
Doamnelor și domnilor,
Închei prin a evidenția seriozitatea maximă pe care România o acordă securității și responsabilităților care țin de asigurarea ei.
Suntem pe deplin conștienți că, în condițiile mediului de securitate actual, apărarea începe cu teritoriul național.
Ne bazăm pe sprijinul Aliaților, dar, în același timp, continuăm eforturile naționale în acest domeniu. Așadar, România va continua să își asume, în mod credibil și predictibil, rolul de furnizor de securitate și stabilitate în regiune.
Eu vă mulțumesc și vă doresc în continuare dezbateri bune, fructuoase! Aștept cu nerăbdare concluziile acestui seminar. Vă mulțumesc!

Domnule Președinte al Consiliului Tineretului din România, Domnule Primar al Municipiului Bacău, Doamnă Prefect, Domnule Vicepreședinte al Consiliului Județean, Distinși invitați și reprezentanți ai organizațiilor de tineret,
Mă bucur că suntem astăzi împreună pentru a purta un dialog despre viziunea pentru viitor și prioritățile unor noi generații, în cadrul acestei dezbateri găzduite la Bacău, orașul care, timp de un an, a fost Capitala Tineretului din România.
Vă felicit, pe toți, pentru modul în care, prin evenimentele și activitățile desfășurate, chiar ați reușit să aduceți tinerii în prim-plan și, astfel, să-i încurajați să devină mai activi și mai responsabili.
Inițiativa de a avea în fiecare an o Capitală a Tineretului este un excelent prilej pentru ca orașele din România să-și intensifice preocupările de a organiza manifestări cât mai variate pentru tineri.
Ca primar al Sibiului, oraș care, poate unii vă amintiți, în 2007 a fost Capitală Culturală Europeană, am avut ocazia să observ că un an de efervescență creativă nu rămâne niciodată fără efecte pozitive pe termen lung, atât în plan economic, cât și social, și, evident, și cultural.
Felicit, așadar, încă o dată, inițiatorii acestui proiect și autoritățile locale care i-au susținut.
Ediția din acest an, căreia i-am acordat Înaltul meu Patronaj, a avut deviza «Colorează-ți generația!».
Mi se pare un slogan potrivit pentru contextul în care voi, tinerii din România, vă aflați: aveți interese și preocupări diverse, sunteți creativi și interesați să vă valorificați șansele, așa cum generația Erasmus, de exemplu, a folosit oportunitatea de a călători și de a învăța din experiențe interculturale și din circulația liberă a ideilor.
Dragi tineri,
Fiecare dintre voi contează! Trăim într-o perioadă foarte dinamică, cu provocări multiple, iar pentru România, criza demografică profundă este o astfel de provocare.
Ne aflăm într-un moment în care este cu atât mai important ca tinerii, după ce își completează studiile în străinătate, să fie sprijiniți să se întoarcă acasă și să-și construiască carierele aici, în România.
Este responsabilitatea noastră, a politicienilor, să vă acordăm susținere pentru întemeierea unei familii sau deschiderea unei afaceri, și, evident, pentru construirea unei cariere de succes.
Altfel, riscăm să rămânem fără un potențial valoros, pentru că dezvoltarea vieții noastre sociale, culturale sau economice nu poate ignora contribuția tinerilor.
Istoria ne arată că tinerii au forța să facă diferența prin implicare. Ați fost în prima linie a protestelor pentru cauze nobile – de la protecția mediului înconjurător la susținerea statului de drept, ceea ce demonstrează adeziunea la un sistem de valori esențiale într-o societate modernă și democratică.
De aceea, îmi doresc să văd mai mulți tineri merituoși care intră în politică, o viață politică în care nu se mai regăsesc actele de imoralitate și fuga de responsabilitate.
Intrați, deci, dragi tineri, în politică și schimbați politica din România în mai bine!
Participarea civică şi dezbaterile publice sunt binevenite și pot influența deciziile, dar nu au cum să se substituie actului de guvernare dacă tinerii stau departe de politică.
Schimbați percepția conform căreia mișcarea de tineret din partide este doar o anticameră, fără pretenții la un rol esențial în deciziile cu impact pentru cetățenii României!
Cum ar putea generația noastră să vă ajute să faceți acest pas? În primul rând, să vă asculte ideile, problemele, dar și propunerile de soluții. Apoi, să vă ofere posibilitatea ca voi să participați activ la tot ceea ce presupune dezvoltarea României la nivel local, județean sau național, precum și la poziționarea noastră competitivă în mediul european și în mediul internațional.
Un astfel de demers este și proiectul «România Educată», în care elevii și studenții ocupă un loc esențial. Grupurile de lucru pe care le-am organizat în cea de-a doua etapă au inclus un număr semnificativ de tineri, tocmai pentru că opinia lor despre cum trebuie să arate educația și propria experiență acumulată de-a lungul școlii sunt fundamentale.
O altă ocazie excelentă ar putea fi preluarea de către România a Președinției Consiliului Uniunii Europene, într-un moment în care Europa are nevoie de un nou suflu și de creativitatea specifică tinerilor.
Vă asigur, așadar, că aveți în Președintele României un partener deschis de dialog și un promotor al intereselor voastre.
De aceea, vreau să aflu astăzi direct de la voi care sunt așteptările voastre, ce soluții propuneți la diversele probleme pe care le-ați identificat, ce proiecte vă doriți să realizați.
Le mulțumesc organizatorilor pentru oportunitatea acestei discuții, pe care mi-aș dori foarte mult să o continuați cu toți factorii de decizie. Opinia voastră, a tinerilor, trebuie să conteze în România anului Centenar!
Aștept cu mare interes ideile și întrebările voastre și sper să avem o discuție foarte interesantă! Vă mulțumesc!
O să răspund imediat după întrebare, altfel se pierde puțin firul discuției. A fost extrem de simplu pentru mine să iau această decizie din foarte multe motive, și de formare profesională, și de formare și credință politică. După părerea mea, tinerii chiar sunt extrem de importanți în societatea românească. Știu că toți politicienii vă spun asta, nu e nicio noutate, dar unii dintre ei sunt sinceri și fiindcă eu am o experiență destul de bogată în munca cu tinerii de pe vremea când am fost dascăl. Mi-a plăcut foarte mult atunci, fost o etapă extraordinar de bogată din viața mea. Ce e mai simplu decât să încurajezi o manifestare care se anunța de înaltă ținută de succes și într-un oraș așa de frumos ca Bacăul. De asta v-am susținut!
Eu cred că, în primul rând, este obligatoriu să existe strategii, și locale, dar și naționale, finanțate pentru a încuraja evenimente, organizații ale tinerilor. Asta nu este ceva ce este în definitiv opțional, fiindcă noi ca societatea, cum am spus și adineaori, pur și simplu nu ne permitem să ignorăm tânără generație. Centrele de tineret sunt - din ce am înțeles, fiindcă am avut o discuție înainte cu unii dintre dumneavoastră - încă foarte puțin frecvente la noi, dar pe de altă parte, mi se pare că ele vin în întâmpinarea mai multor categorii de tineri, și din acest punct de vedere aș încuraja instalarea sau crearea unor astfel de centre, poate la început în municipiile care își permit, cum este Bacău, pe urmă în alte orașe care sunt foarte implicate în politici pentru tineri. Cred că pentru a  avea centre de tineret de succes este nevoie de organizații ale tinerilor care vor să se implice acolo, este nevoie de administrații locale care vor să se implice și să finanțeze așa ceva. Iar administrarea, da, cred că este foarte important ca tinerii să fie foarte implicați în administrare. Din punctul meu de vedere, ca politican, văd aceste centre și ca niște platforme unde tinerii pot învață să administreze ceva. Nu poți să intri în administrația locală sau în administrația centrală decât dacă ai o pregătire bună, și administrarea se învață administrând. Deci părerea mea este că da, tinerii trebuie să fie partea principală a administrării sau administrației unui astfel de centru de tineret, dar vă rog să nu neglijați administrația locală care, după părerea mea, și ea trebuie să fie acolo o parte.
Pai eu zic să începem așa ca acum, adică voi să vă implicați, și eu să mă implic, cum zic americanii „it makes two of us” și este un început. Doar vorbind între voi nu o să-i convingeți pe politicieni, dar poate așa dacă vorbim împreună n-o să convingem pe mulți, dar pe unii, de exemplu pe primarul Bacăului, nici nu trebuie să-i mai convingem, a fost el convins din capul locului, deci sunt politicieni care realmente înțeleg acest aspect care este de esență politică. Sigur, argumentul cel mai frecvent este „domnule, fiecare a fost tânăr cândva și știm ce vor tinerii”. Da, dar noi știm ce au vrut tineri acum câțiva ani, nu spun câți, și cred că este bine să înțelegem și dorințele legitime, aspirațiile tineretului de acum. Este unul din motivele pentru care am venit aici.
Eu cred că se poate. Experiența mea este că politicienii devin foarte activi atunci când observă un interes în comunitate pentru un eveniment, pentru un demers, pentru o solicitare. Și atunci cred că, așa cum procedați dumneavoastră este foarte corect. Să nu așteptați să vină administrația către dumneavoastră, ci să construiți organizații care merg către administrație. Sincer, mi-e greu să îmi imaginez o administrație locală care nu reacționează la așa ceva, dar dacă din rândul organizațiilor tinerilor nu vine nicio inițiativă, atunci este posibil ca politicienii să fie oarecum mai rezervați. Și aici curajul civic, activismul civic, fac foarte bine și fac foarte bine vieții politice românești. Deci sfatul meu este să fiți activi și atunci reacțiile, în mod surprinzător, de foarte multe ori sunt pozitive. Încercați-le.
Înțeleg că mă provocați și mă și invitați. Atunci vin cu plăcere alături de dumneavoastră!
Acum, recunosc că în sala de clasă m-am descurcat, cu Președinția urmează să vedem după ce termin ce se va spune. Eu cunosc tematica discuției cam din facultate, când am făcut practică pedagogică. Atunci am început să discutăm între noi cum ar trebui să structurăm ceea ce se predă elevului. Ca să nu folosim noțiuni sofisticate. De atunci, tot discutăm și adevărul este că nu există o soluție ideală. Mai demult am crezut, și eu am fost dintre cei care au crezut că, pentru România, pentru români, este extrem de important să fie foarte buni la mate, la fizică, la chimie, ca să ajungă la medicină și așa mai departe. Oarece importanță am dat și limbilor străine la vremea respectivă, dar au fost multe materii care nu au fost considerate extrem de importante. Pe urmă lucrurile s-au schimbat. Lumea și-a dat seama că nu poți să te aștepți ca un tânăr să-și formeze o personalitate complexă făcând numai mate și fizică. Este nevoie cel puțin de istorie, de literatură, de geografie și muzică, multe alte lucruri. În interiorul fiecărui grup de profesori sigur că au existat discuții mai detaliate, adică noi, fizicienii, discutam despre ce ar trebui să se predea la fizică, matematicienii despre ce trebuie să se predea acolo și așa mai departe. Discuțiile pot fi duse la infinit. Există așteptări din partea profesorilor, există așteptări din partea elevilor, dar între timp am ajuns la concluzia că ar trebui să existe așteptări și din partea societății. Fiindcă niciuna dintre discuțiile mai vechi nu au ținut cont în realitate pentru ce educăm noi tinerii. Îi educăm pentru ce a fost când a fost noi tineri sau pentru ce își educă alte țări tinerii și am ajuns între timp la o concluzie care este împărtășită de foarte multă lume.
Noi trebuie să educăm tinerii pentru viața lor, pentru viitor, nu pentru trecut. Evident, este adevărat, că cine nu își cunoaște trecutul nu are viitor, dar cunoașterea trecutului nu e suficientă pentru a te pregăti pentru viitor. S-au făcut studii între timp la nivel european și rezultatele sunt năucitoare. Unul din doi elevi se pregătește pentru o meserie care nu va mai exista când va ajunge el să lucreze. La noi se vede, în generația mea s-a văzut, în anii 90, oamenii cu studii foarte bune au făcut pe taximetriștii. Între timp taximetriștii sunt mai puțini și oamenii se duc și lucrează câteodată ca zilieri, alții nu lucrează deloc în domeniul pentru care s-au pregătit și nu este doar păcat. Gândiți-vă că se irosește resursa umană, adică tinerii, și se irosește întreaga resursă care se cheltuie pentru a-i pregăti pentru ceva ce pe urmă nu se mai întâmplă. Deci discuția despre curricula, despre plan-cadru, despre structura săptămânii școlare, despre structura anului școlar, despre întreaga structură a unui ciclu școlar trebuie să se poarte având în vedere că rem să îi pregătim pe tineri pentru viitor, pentru viața lor care va veni și nu pentru alte considerente. Și pot să vă asigur că sunt în România foarte mulți profesori care au înțeles acest lucru, care vor acest lucru, rămâne doar să îi mai convingem pe ici-colo pe politicieni și pe cei din funcții de conducere, și atunci rezolvăm problema.
Aici contribuie mai mulți factori, și încerc să enumăr doar factorii care mie mi se par foarte importanți dacă vorbim despre calitatea muncii cadrelor didactice - este vorba de formarea inițială, practica de formare inițială – o menționez expres, o să revin la asta – formarea continuă, salarizarea și șansele de carieră.
Formarea inițială, în mod eronat, se consideră, de multe ori, doar formarea teoretică, deci ce învață, dar cred că din ce în ce mai mulți își dau seama că un aspect extrem de important, un aspect al învățării în general, nu este doar să învețe să știe, ci să învețe să facă. Munca de profesor este extrem de complexă și de complicată, este total insuficient să stea undeva să asculte chiar pe un pedagog foarte bun, este nevoie să învețe să predea la clasă, în condiții reale. Asta nu se poate învăța la televizor, nici la calculator. Munca cu oamenii se învață doar muncind cu oamenii. Asta am menționat în mod expres.
Formarea continuă - aici lucrurile teoretic stau simplu, practic stau foarte complicat. Eu am participat la multe cicluri de formare, toate mi-au fost absolut inutile dintr-un motiv simplu - ele s-au făcut într-un mod formal, cum, din păcate, se aude că se mai fac unele studii. Adică, important era să treci pe acolo ca să capeți o diplomă la sfârșit să o pui la dosarul personal ca să te califici la diferite competiții. Așa nu merge. Formarea continuă trebuie să fie extrem de bine structurată, să nu consume mai mult timp decât este necesar, să fie împărțită între dascăli și instituţii care se ocupă de această formare.
Pe urmă ajungem la chestiunea care probabil este cel mai ușor de înțeles – salarizarea.  Un dascăl lucrează, de regulă, foarte intens, are nevoie de timp de pregătire acasă și dacă cineva își imaginează că un dascăl lucrează doar acele 20-22 de ore cât predă efectiv, se înșală amarnic, trebuie adăugate foarte multe ore pe care nu le vede aproape nimeni și care este munca de acasă, munca de corectat lucrări de control. Voi știți lucrările de control din partea cealaltă, eu știu din partea celui care corectează. E o muncă intensă și foarte cronofagă. Și atunci, evident că este nevoie de oameni entuziaști, și avem dascăli foarte entuziaști, dar din munca asta trebuie să poți să și trăiești, trebuie să poți să-ți construiești o viață, trebuie să câștigi suficient ca să trăiești decent, să-ți trimiți copiii la școală, și așa mai departe. Or, din păcate, cel puțin în pre-universitar, majoritatea dascălilor acum trăiesc la un nivel de subsidență, în nici un caz la un nivel decent. Până nu se schimbă lucrurile acestea, cum vrem să convingem oameni tineri să devină dascăli? Nimeni, aproape nimeni, nu se apucă de carieră unde este previzibil că va rămâne sărăntocul clasei. Nu este jenant pentru o societate de secol XXI să-și lase întreaga clasă de dascăli într-o stare de semi-sărăcie? Cred că toată lumea înțelege că aici trebuie lucrat. Aceste lucru de multe ori sunt înțelese și de decidenții politici, dar sunt tratate, câteodată, un pic mai superficial și ceea ce a lipsit aproape întotdeauna a fost o abordare integrată și am menționat chiar în deschidere proiectul pe care l-am inițiat împreună cu colege și colegi din Administrația Prezidențială – „România Educată” – și o parte însemnată din acest proiect este dedicată carierei dascălului și cred că lucrurile se pot rezolva nu simplu, nu de azi pe mâine, dar dacă se rezolvă tot bucățele mici, necorelate nu o să avem niciodată un sistem care funcționează așa cum ni-l dorim, de fapt, cu toții. 
Da, nu numai tinerii pleacă, pleacă mulți români, cam patru milioane de români au plecat de la Revoluție până acum și au construit comunități bine integrate, respectate, numeroase. Dar o parte semnificativă dintre ei sunt tinerii. Toate sondajele care s-au făcut, în diferite școli, universități, ș.a.m.d., arată că la întrebarea dacă vrea să plece în străinătate sau să rămână în țară cam 75% răspund că vor să plece în străinătate. Dorința este foarte puternică de a pleca din România și asta este o notă extrem de proastă pentru noi. Este o îngrijorare mare pe care o am eu, probabil și alții, cel puțin dumneavoastră ați verbalizat-o. Cred ca în primul rând, trebuie să îi facem pe tineri să se simtă bine, asta înseamnă, să se simtă acceptați, să se simtă văzuți, să se simtă băgați în seamă și sa aibă impresia că tara se îndreaptă în direcția bună. Sondajele din ultimii ani arată ca între 70% și 80% dintre români cred ca țara lor se îndreaptă într-o direcție greșita, iarăși o nota foarte proastă pentru noi, politicienii. Nu este peste tot aşa, am citit foarte recent un sondaj similar făcut în Statele Unite ale Americii în care americanii sunt extrem de îngrijorați că 53% dintre ei cred că țara merge într-o direcție greșita. Și atunci noi ce sa spunem, care ne situam între 70% și 80%? Deci aici lucrurile nu funcţionează bine. Ce trebuie schimbat? Multe lucruri trebuie schimbate. Bunăoară trebuie să aibă toata lumea impresia că trăim într-un stat de drept, adică legea este pentru toți, șansele de educație sunt la fel pentru toți, șansele la cariera sunt la fel pentru toți. În anii ’90, mulți tineri și mulți români au plecat pentru bani, se câștiga net mai bine în Italia, în Spania, în Marea Britanie, asta e ușor de înțeles. Și-au construit cariere acolo. Oameni care s-au realizat au încercat să vină înapoi, chiar pe salarii mai mici, chit că între timp au apărut oportunități interesante și la noi. Majoritatea nu au reușit să se integreze, oare de ce? Fiindcă, părerea mea, șansele de carieră sunt mult mai proaste la noi decât în alta parte, și asta ține de felul în care funcţionează societatea. Ceea ce își doresc oamenii, și dacă nu reușesc să formuleze aşa, este ceea ce se numește o meritocrație, adică cine poate trebuie să fie recunoscut și promovat, iar cine nu poate să fie ajutat, dar în niciun caz promovat fiindcă este neam cu un politician, este neam sau ruda cu un am de afaceri cu dare de mână și își permite să îi sprijine în carieră. Aceste lucruri sunt contraproductive pentru întreaga societate românească. Nu am reușit încă să scăpam de aceste vechi metehne și când vom reuși, atunci, cu siguranță, această dorință a tinerilor de a pleca se va diminua.
Nu cred ca patriotismul, probabil la asta v-ați referit, sau iubirea de țară sunt semnificativ mai mici la generația voastră decât la generația mea sau la generația dinaintea noastră. Nu cred că aceasta este o problemă, toți ne iubim patria, vrem să fim aici, dar pentru unii contează foarte mult cariera. Și atunci dacă nu găsesc aici cale de integrare se orienteze spre altă zonă. Pentru unii, sigur, contează banii, poate pentru mulți contează banii, dar dacă ar avea o șansă de carieră ar ajunge și aici să câștige. Poate nu toți, dar mulți ar apuca să câștige suficient pentru un trai decent. Nu poți să schimbi artificial în bine imaginea României dacă ai manifestări politice cum au fost cele de la începutul anului trecut, când sute de mii de români au ieșit în strada nu pentru bani, nu pentru salarii, nu pentru loc de muncă, ci pentru a arăta că ei vor un stat de drept. Cum vrei sa convingi tinerii că merită să rămâi în România, că ai un viitor, că o să reușești să faci față vieții, să-ți construiești o familie, dacă în Parlament se schimbă legile justiției cu toate protestele societății civile, cu toate protestele asociațiilor profesionale, numai așa că uni penali vor să-și ușureze soarta. Aceste lucruri ne aruncă foarte, foarte mult înapoi și de aceea este nevoie de foarte mult civism și de curaj civic. Dacă lumea tace, nu se va schimba nimic. Dacă lumea are pretenții, si asta am vorbit și înainte despre administrațiile locale, dacă oamenii au pretenții de mai bine, atunci trebuie să spună acest lucru și când sunt chemați să se exprime politic, adică la alegeri, să meargă acolo și să aleagă pe cei în care au încredere că vor schimba lucrurile în bine. Ăsta nu a fost un discurs politic, am vrut să vă spun cum vad lucrurile într-o Românie mai bună, o Românie mai bună indiferent că ești social-democrat, sau liberal, sau de orice altă natură.
Până la urmă, oamenii de bine, oamenii muncitori, și majoritatea românilor așa sunt, își doresc o astfel de țară, o țară cu o justiție nu doar legală, ci dreaptă, cu o politică socială echitabilă, cu o educație pentru tânăra generație și nu pentru altceva, o meritocrație și cu șansele unei cariere în viață care țin în bună măsură de cel care și-o construiește și nu de o societate care pendulează între diferite extreme care nu aduc probabil mai nimic. Și aceste lucruri, nu țin de bani cum lucrurile adevărate în viață nu sunt de cumpărat. O justiție dreaptă, meritocrație, o societate care tratează individul ca atare, corect, îi dă șansa, patriotismul, iubirea de țară, toate acestea, nu sunt de cumpărat. Dar ele țin de noi.
La o parte dintre aceste întrebări m-am referit când am expus ideile mele legate de plecare, chiar acum câteva minute, dar sunt câteva specificități și cred că merită discutate. Sistemul de sănătate din România are foarte multe probleme, începând de la cum este gândită arhitectura,  până la felul în care se gestionează resursele. Ca să încep de la resurse, cred că în mod paradoxal, și asta mi-au spus mulți oameni care lucrează în sistem, nu resursele financiare sunt cea mai mare problemă, ci felul în care sunt ele gestionate. Pe de altă parte, este clar că sistemul public de sănătate are probleme foarte, foarte multe. Pe unele dintre ele am reușit să le auzim astăzi din partea miilor de protestatari care s-au adunat în fața Guvernului pentru a-și exprima nemulțumirea față de mai multe fenomene din sistemul de sănătate. Cred că trebuie să găsim niște guvernanți foarte curajoși care încep să reconstruiască efectiv sistemul de sănătate publică. El este, în mare măsură, un sistem care își are originile în era primitiv-comunistă, undeva prin anii ’50-’60, care, în mod interesant, atunci a performat, nu a fost chiar un sistem rău și cu rezultate unele destul de interesante, dar nu a fost adaptat, nu a fost modernizat și această lipsă de modernizare se simte de la structură până la infrastructură. De multe ori s-au făcu achiziții de echipamente scumpe și s-au instalat în locații insalubre sau nepotrivite scopului respectiv. De multe ori se folosesc resursele spitalului pentru altceva, decât pentru a îmbunătăți prestația către pacient, și aici ajungem la o problemă de filozofie a sistemului.
După părerea mea, în centrului sistemului de sănătate publică trebuie să stea pacientul, cum în centrul sistemului de educație trebuie să stea tânărul care va fi educat. Atâta vreme cât avem alte centre, ca să nu spun mai mult, lucrurile nu vor funcționa mai bine. Aici nu există o soluție simplă și nici una rapidă, dar sunt convins că dacă va exista voința politică se vor găsi și soluții. Avem, între timp, un sistem privat de sănătate care funcționează parțial bine, parțial mai puțin bine, însă una din problemele care afectează calitatea, probabil a ambelor sisteme, este incertitudinea relației instituționale din arhitectura sistemului, nu din niște teme locale, între sistemul public – sistemul privat, statutul cadrelor, nu numai a medicilor, a asistentelor, a infirmierilor, și așa mai departe. Toată lumea trebuie să aibă un statut bine clarificat, ușor de înțeles și care face cariera respectivă predictibilă. Dacă se schimbă totul la fiecare an sau doi ani, cât durează un ministru a sănătății acolo în funcție, atunci lucrurile clar nu funcționează și un tânăr ambițios merge în altă parte unde medicul, când intră în sistem, știe cum iese din sistem, cum poate să-și construiască cariera. Poate să-și facă un calcul la 25 sau 26 de ani, ce va avea el pe parcursul carierei și ce pensie va avea. De exemplu, la noi nici nu poți să știi dacă peste un an spitalul ăla mai există, sau dacă l-a închis cineva. Lucrurile sunt de clarificat în principiu. Toate acestea trebuie clarificate și atunci cu siguranță și tinerii vor fi mai interesați să rămână. Aceeași doi factori – salarizarea, cariera.
Vestea bună este că totuși, din ce în ce mai mulți, și tineri, și mai puțin tineri conștientizează beneficiile mișcării sportive, conștientizează riscurile absenței mișcării pentru fiecare în parte. Rezultatul vizibil este că apar tot mai multe săli de fitness, centre de sport. Este un aspect care arată un trend care este mai degrabă pozitiv. Mai degrabă negative sunt inacțiunea, inactivitatea politicienilor care trebuie să creeze un cadru mai larg. Am observat o activitate disproporționat de intensă a politicienilor când au fost alegeri recent, cu toate că nu aveau nicio treabă conform statutului cu acele alegeri, și în acest fel, cu siguranță, nu vom îmbunătăți mișcarea sportivă de masă.
Mișcarea sportivă de performanță, după părerea mea, nu poate să existe, fără o mișcare sportivă de masă, or aici este nevoie de foarte mulți factori. Este absolut insuficient să facem o lege a sportului de masă, chit că ar fi bine. Este nevoie de implicare de la nivel central, este nevoie de implicare de la nivel local, și multe comunități încep să conștientizeze, ați observat, se realizează piste pentru bicicliști, se realizează diferite alei pentru alergare, și așa mai departe. Lucrurile astea, toate, trebuie să capete o mult, mult mai mare amploare. Or, ca să cape o mai multă amploare, cel puțin inițial, trebuie alocați mai mulți bani, altfel nu funcționează. Trebuie create cadre care fac implicarea atractivă și pentru cei care altfel ar prefera să stea în fața calculatorului sau în fața televizorului. Pentru asta, este nevoie, probabil, de duplicarea tinerilor, fiindcă ei sunt cei mai predispuși la mișcare, în sens pozitiv și, nu știu ce experiență au colegii voștri din Timișoara, centru de tineret, dar poate la un moment dat, împărtășiți și cu ... și cred că acolo trebuie să fie un centru și al sportului de masă, printre alte lucruri care se realizează acolo. Este, pe de altă parte, nevoie de o campanie națională foarte amplă, de conștientizare în continuare. Este nevoie de realizarea infrastructurii aferente, mă gândesc la terenuri de sport în cartierele de blocuri, terenuri de sport de bună calitate accesibile la modul general și nu numai profesioniștilor și multe alte lucruri, care majoritatea se pot realiza fie de administrațiile locale, fie de administrațiile locale în parteneriat public-privat. Din păcate, cadrul legislativ este necopt, dar cu siguranță o să ajungem și noi să avem un cadru care permite administrației locale ca împreună cu oameni interesați în dezvoltarea de baze sportive de masă, să poată face acest lucru. Iată foarte multe elemente care împreună, cu siguranță, vor mișca zona și atunci o să apară ceva foarte interesant care se corelează cu mediul de sănătate ce am discutat înainte. În centrul sistemul trebuie să fie pacientul, dar o atenție extraordinar de mare ar trebui să dăm nu neapărat medicinei curative, ci medicinei preventive și sportul cred că face parte în mod evident, dintre metodele de prevenție cu cele mai bune rezultate.
Răspunsul este extrem de simplu, luați legătura cu colega mea, care este aici, și răspunde de acest program și, cu siguranță, să găsiți împreună căile cele mai potrivite. Însă tematica este una vastă, o cunosc, am avut acum câțiva ani un program special pentru a facilita integrarea tinerilor care vin din centre de plasament în societate. Astfel de programe ar trebui să fie încurajate și la nivel central și la nivel local. Fără ele este destul de greu. Sunt tineri de excepție care performează, se integrează și devin exemple pentru toți ceilalți, dar marea masă în general are probleme majore de integrare, fiindcă nu există mecanismele potrivite de integrare. Formarea lor viața lor se petrece în condiții puțin mai speciale decât pentru restul tinerilor și, ținând cont de această specificitate, trebuie create programe care înlesnesc nu doar intrarea în societate, ci integrarea în societate, în piața muncii și toate acestea merită eforturile și sunt convins că o să găsim metode să lucrăm împreună.
Aici s-a atins o temă foarte sensibilă, un pic expunerea a avut o conotație politică, dar numai un pic. Și am, poate, avantajul să abordez această tematică cu destul de multă relaxare fiindcă și eu sunt minoritar. Sunt etnic sas sau etnic german, cum vreți. Și fac parte dintr-o minoritate considerabil mai mică decât minoritatea maghiară. Este nevoie de o dorință de depășire a problemelor din ambele părți. Și unii, și alții. Din păcate, într-adevăr există politicieni, nu mulți, dar există, și în țară, și pe lângă țară, care au tot interesul, ca din motive politice să țină în viață fantomele trecutului și cred că acesta este primul pas pe care putem să îl facem, să trecem mai departe și să construim viitorul, că trecutul oricum nu îl mai schimbăm. Pe de altă parte, cred că de multe ori se exacerbează ceea ce ați spus, o imagine negativă sau o lipsă de voință de integrare. Personal, cunosc destul de mulți oameni care provin dintr-o minoritate și nu vorbesc doar de minorități etnice, care nu au nicio problemă în a se integra și a accepta și a fi acceptat. În mod paradoxal, a fi acceptat pornește de la a accepta. A accepta propria condiție și a accepta condiția celuilalt. Într-un cuvânt mai simplu, chestiunea aceasta se numește toleranță și atunci lucrurile pot fi depășite. În practică, cred că organizațiile de tineret de limbă maghiară vor avea un rol foarte important și foarte pozitiv în depășirea unor clamate neînțelegeri între majoritatea românească și minoritatea maghiară, fiindcă în realitate, oamenii își doresc cam aceleași lucruri, au cam aceleași abordări. Și, bine ziceți, cearta între politicieni nu rezolvă problema, dar are un potențial enorm s-o strice sau s-o agraveze, fiindcă din când în când se trezesc unii să folosească problema etnică pentru a se profila în mod fundamental eronat. Deci, în această chestiune vă rog să contați pe mine ca pe unul care vrea să îmbunătățească net aceste relații.
Cunosc problema personal destul de bine fiindcă am lucrat mult cu o unitate de elită specială din Sibiu care este generic cunoscută ca „Școala de surzi din Sibiu” și cu siguranță cunoașteți unitatea. Acolo s-a dovedit că foarte multe din aceste probleme pot fi depășite cu un pic de bunăvoință, cred că pe această cale trebuie mers mai departe. Factorii de decizie trebuie conștientizați. Nu oricine a avut șansa, în cazul meu, să lucreze cu o unitate de elită care se ocupă de copii cu dizabilități într-o zonă foarte specială. Există probleme specifice și ele au soluții specifice, care sunt cunoscute, nu trebuie reinventată roata în această zonă. Însă, aici vreau să fac o remarcă care este valabilă și pentru persoanele cu dizabilități și pentru grupurile etnice, dacă vrem realmente  să existe o integrare în sens pozitiv în societate, atunci trebuie să fim conștienți că este nevoie de o atenție specială. Este nevoie de ceea ce se numește discriminare pozitivă.
Această discriminare pozitivă poate să aibă foarte multe forme și uneori se poate generaliza pentru un grup care este mai mare, alteori este vorba de cazuri aproape individuale. Am avut elevi care din varii motive nu s-au putut deplasa la școală și s-au găsit foarte ușor soluții ca ei să fie deplasați la școală ca să se integreze într-o școală normală. Am avut elevi care, din varii motive motorii, nu au putut să scrie și s-au găsit soluții ca ei să participe, împreună cu ceilalți copii, la procesul instructiv-educativ, să termine școala și să-și construiască o viață. Deci lucrurile acestea se pot face, dar fiecare caz este complicat, fiecare caz are specificitățile lui, fiecare minoritate are criteriile proprii și specificitățile proprii, și așa mai departe. Asta se referă la minorități, în general, și eu cred ca trebuie sa ne ocupam de minorități. Este o datorie de onoare a majorității să protejeze minoritățile. Orice altă abordare, din punctul meu de vedere, este inacceptabilă. Cum arată asta în cazul enunțat de dumneavoastră va trebui să încercăm să discutăm un pic cu responsabilii din domeniu. Soluții există, ele trebuie aplicate.
Orice formă de discriminare trebuie combătută, însă, pentru a combate discriminarea, elaborarea unei legislații specifice este doar un pas, un pas important. O să mă sfătuiesc cu colegele și colegii mei să vedem în ce măsură putem să încurajăm Parlamentul României să accepte o discuție și o legiferare pe tema eliminării discriminării. Asta se poate face relativ ușor, însă discriminarea va dispărea atunci când societatea în general devine mai conștientă. În școală, discriminarea poate fi eliminată mai ușor atunci când dascălii se vor implica, când părinții se vor implica, când conducerile școlilor se vor implica și când această dorință de a fi deschiși din partea societății se transmite și clasei, școlii, sistemului educațional la modul, să zic, cel mai general.
Știți foarte bine că în momentul de față o discuție pe modificarea Constituției inflamează societatea românească. Eu cred că și în chestiune discriminării, și în chestiunea modificării Constituției, cuvântul cel mai potrivit este toleranța. Dacă suntem toleranți nu înseamnă că vrem să fim altfel, dar vrem să-l cunoaștem pe celălalt și să încercăm să-l înțelegem și cred că trăim, din păcate, în niște vremuri în care toleranța în loc să crească în societate este mai degrabă în reducere, ceea ce este foarte, foarte păcat, și eu nu am văzut rolul meu în a tranșa discuția, de exemplu, pe Constituție, ci eu văd rolul meu în a explica societății, în ansamblu, că toleranța este o calitate esențială a unei societăți moderne din Europa secolului XXI și nu altceva, și atunci, cu siguranță, într-un climat de mai bună toleranță și aceste chestiuni de eliminare a discriminării vor fi mult mai ușor de tratat.
Mulțumesc tuturor pentru că ați participat, pentru că ați avut răbdare să ne ascultați și dacă nu ați ajuns să luați cuvântul, sper că întrebările care s-au pus să fi fost întrebări interesante pentru majoritatea dintre dumneavoastră și sper foarte mult ca unele dintre răspunsurile mele să fi lămurit câteva chestiuni din abordarea mea și dacă așa a fost atunci cred că manifestarea de astăzi a fost o reușită. Vă felicit încă o dată pe toți pentru felul în care vă implicați, pentru felul în care sunteți activi și aici, concret, felul în care ați construit o capitală românească a tineretului. Vă rog să continuați!

Domnule Președinte al Parlamentului European, dear Antonio Tajani, Domnule Președinte al Consiliului European, dear Donald Tusk, Domnule Președinte al Comisiei Europene, dear Jean-Claude Juncker, Domnule Președinte al Senatului, Doamnă Prim-ministru, Distinși membri ai Colegiului Comisiei Europene, Distinși invitați, Doamnelor și domnilor,
Este o deosebită plăcere pentru mine să particip împreună cu dumneavoastră la lansarea oficială a primei Președinții a țării noastre la Consiliul Uniunii Europene.
La 12 ani de la aderarea la Uniunea Europeană, România preia un rol de prim-plan la nivel european.
Dacă privim puțin în urmă, întoarcerea țării noastre în familia europeană a reprezentat un deziderat de o importanță aparte, pentru care am depus toate eforturile la nivel național și pentru care cu toții am lucrat cu dedicație și profesionalism, având convingerea fermă că proiectul european este o construcție unică în lume, o construcție de pace și prosperitate, și singura cale de a asigura progresul comun al statelor europene.
Astăzi, cu aceeași convingere preluăm exercitarea Președinției Consiliului Uniunii Europene, cu obiectivul principal de a contribui la consolidarea unui Europe mai coezive, mai unite, mai puternice.
Doamnelor și domnilor,
Primul semestru al anului 2019 va fi definitoriu pentru dinamica viitoare a Uniunii Europene. Uniunea se confruntă în prezent cu diverse provocări, atât interne, cât și externe, precum procesul de retragere a Marii Britanii din Uniune, migrația și securitatea în vecinătatea sa imediată și dincolo de continentul european.
Construirea Uniunii Europene de astăzi a fost posibilă pentru că părinții fondatori au crezut în proiectul european, în idealurile și în valorile sale.
Noi credem astăzi, mai mult ca oricând, că Uniunea Europeană este în mod incontestabil un proiect de succes, un proiect puternic și un proiect viabil.
Cei peste 60 de ani de pace de care s-a bucurat cea mai mare parte a continentului nostru stau mărturie forței, temerității și încrederii tuturor în capacitatea noastră de a coopera în mod eficient și sustenabil.
Ei sunt dovada că «uniți în diversitate» nu este un simplu motto, ci expresia faptului că Uniunea noastră este un proiect peren, capabil să se remodeleze mereu, fără a renunța la principiile și valorile fondatoare.
Distinși invitați,
Ca parte integrantă a acestei comunități europene, României îi revine acum misiunea de a avansa agenda noastră comună.
Știm cu toții că exercitarea unei Președinții este o misiune de înaltă responsabilitate, care presupune deopotrivă angajament și pragmatism pentru a putea răspunde de o manieră concretă, adecvată și realistă tuturor provocărilor.
Mai multă unitate și coeziune - aceasta este calea pe care o propunem pentru următoarele șase luni și pe care va trebui să o urmărim cu toții cu consecvență.
Avem o serie de dosare importante pe agenda europeană, precum negocierile privind viitorul Cadru Financiar Multianual post-2020, iar contextul Președinției României va fi marcat de alegerile pentru viitorul Parlament European.
Pe acest fond, va trebui să demonstrăm că, prin unitate și consens, putem defini o nouă pagină a proiectului nostru comun. Avem nevoie de mai multă coeziune în toate acțiunile noastre la nivelul Uniunii Europene, indiferent că vorbim de o Europă a convergenței, de o Europă mai sigură, de o creștere a rolului Europei ca actor global sau de valorile noastre comune. Coeziunea este, în viziunea noastră, un aspect esențial pentru a asigura avansarea proiectului european.
După cum spuneam, pe parcursul mandatului nostru de Președinție a Consiliului Uniunii Europene vor avea loc momente marcante pentru evoluția Uniunii Europene și avem încrederea că reuniuni de o semnificație aparte, precum Summitul de la Sibiu, vor oferi noi perspective Europei de mâine.
Îmi exprim dorința și speranța ca 9 mai 2019 să rămână în istoria proiectului european ca un moment de reafirmare a narativului unei Uniuni puternice și unite.
Doamnelor și domnilor,
Astăzi avem plăcerea de a marca împreună începutul unei perioade de șase luni importante pentru țara noastră și pentru Uniune.
Ne propunem să reușim împreună, pe parcursul acestor luni, să consolidăm unitatea și coeziunea, într-un moment cu teste și mize importante pentru Uniunea noastră, Uniunea noastră Europeană, a tuturor.
Vă doresc succes și vă mulțumesc!

Domnule Președinte al Comisiei Europene, dragă Jean-Claude, Dragi membri ai Comisiei Europene, Dragi oaspeți și participanți,
Am deosebita plăcere de a vă ura bun venit aici, la București, în contextul deschiderii oficiale a primei Președinții a României la Consiliul Uniunii Europene.   
Exercitarea Președinției Consiliului UE pentru prima dată este un moment important pentru România, în calitate de stat membru al Uniunii Europene, și o bună oportunitate pentru noi să traducem atașamentul nostru față de proiectul european și față de valorile sale în toate dimensiunile sale.  
Ne propunem să folosim această șansă pentru a ne demonstra angajamentul și pentru a ne aduce contribuția la construirea unei Uniuni mai puternice, mai unite și mai eficiente. Cred că acesta este un deziderat pe care îl împărtășim cu toții și apreciez devotamentul Comisiei Europene în această privință.  
Comisia Europeană reprezintă un partener-cheie pentru Președinția României la Consiliul Uniunii Europene, precum și pentru cooperarea între instituțiile Uniunii Europene în general.
Apreciez în mod special abordarea promovată de Comisia Europeană în ceea ce privește consolidarea proiectului European și aprofundarea procesului de integrare, în beneficiul tuturor cetățenilor europeni.  
După cum știți, România este o țară profund atașată de proiectul european. Poziția României în cadrul Uniunii Europene a fost dintotdeauna și va continua să fie în favoarea unei Uniuni puternice, unite și coezive, în care toate statele membre să își aducă contribuția la avansarea proiectului european.  
În viziunea noastră, eforturile comune la nivelul Uniunii Europene trebuie să se concentreze asupra modalităților de a depăși orice diviziuni și discrepanțe între statele membre în vederea consolidării Uniunii noastre și pentru a demonstra capacitatea Uniunii Europene de a-și asuma un rol mai asertiv pe scena globală.   
Sunt convins că, prin acțiunile noastre coordonate, vom contribui la o Uniune Europeană mai bună.
Doresc să vă asigur, din nou, că România este hotărâtă să contribuie la avansarea Agendei Europene într-un mod constructiv și consensual.  
Deținem Președinția Consiliului Uniunii Europene într-un context cu evoluții importante și complexe la nivel european: reflecția asupra viitorului Europei, alegerile europene, Brexitul, fenomenul migrației și securitatea, negocierile pentru viitorul buget al Uniunii, întărirea mecanismelor zonei euro sau acțiunile externe ale UE într-un context internațional impredictibil și în continuă schimbare.  
Discuțiile cu privire la viitorul Europei vor fi în prim-planul agendei europene în timpul Președinției României la Consiliul Uniunii Europene, iar Summitul de la Sibiu, din 9 mai, va reprezenta reperul Președinției noastre, având în vedere rolul acestuia în pregătirea priorităților strategice viitoare ale Uniunii pentru perioada 2019-2024.
Cred că acest eveniment va constitui un bun prilej pentru a reflecta împreună asupra modului în care vedem evoluția proiectului european. Ne vom strădui să încurajăm discuții consensuale care să reafirme, printr-o Declarație politică, hotărârea noastră comună de a pune bazele unei viziuni ambițioase privind viitorul Uniunii.
Viitorul Cadru Financiar Multianual este unul dintre dosarele-cheie ale Președinției noastre la Consiliul Uniunii Europene. România se va angaja total în acest proces, în conformitate cu obiectivele asumate la Consiliul European din decembrie, și va depune toate eforturile pentru a contura opțiuni echilibrate și realiste.
Vom depune toate eforturile pentru a menține ritmul accelerat al procesului de negociere, pentru a avansa cât de mult posibil până la încheierea mandatului nostru.  
Retragerea Marii Britanii din Uniunea Europeană reprezintă o prioritate majoră a agendei noastre, mai ales pentru că urmează să fie finalizată în timpul Președinției noastre la Consiliul Uniunii Europene. În această privință, ne propunem să păstrăm unitatea UE27 în jurul principiilor pe care se bazează procesul de negociere. În lunile viitoare, vom sprijini activ procesul de aprobare a Acordului de retragere la nivelul european, prin asigurarea cadrului instituțional necesar care să permită o retragere ordonată a Regatului Unit al Marii Britanii.
Contextul european este unul sensibil, determinat nu numai de perspectiva alegerilor pentru Parlamentul European, ci și de atmosfera politică dintre și din interiorul statelor membre, care, în unele cazuri, generează dificultăți în luarea deciziilor la nivel european.
Ne vom strădui să avansăm Agenda Europeană într-o manieră consensuală, incluzivă, și vom acționa ca un mediator imparțial pentru toți actorii implicați. Principalul nostru obiectiv este de a menține unitatea și coeziunea între statele membre, ceea ce se reflectă și în motto-ul Președinției noastre - „Coeziunea, o valoare comună europeană”. Suntem convinși că putem să construim un viitor credibil pentru Uniunea Europeană doar prin consolidarea valorilor ei fundamentale.
Contextul nu este ușor, dar am încredere că Președinția română la Consiliul Uniunii Europene va fi una substanțială, bazată pe o abordare pragmatică și constructivă, pe muncă asiduă și pe sprijinul consistent din partea Comisiei Europene și al altor parteneri și instituții europene.  
Acestea fiind spuse, permiteți-mi să vă mai urez încă o dată „Bun venit în România!” și sunt convins că împreună vom reuși. Sper că veți găsi o țară bine pregătită pentru Președinția care a debutat aseară cu un eveniment cultural frumos. Cultura ne unește, ceea ce politica nu face întotdeauna. Dar, cred că vom reuși să arătăm că politica este ceva ce stăpânim. Așadar, vă urez tuturor o ședere frumoasă în România și aștept cu nerăbdare opiniile dumneavoastră, în primul rând, firește, părerea bunului meu prieten, Jean-Claude.

Onorată asistență, Doamnelor și domnilor,
Încep prin a vă ura un an bun, cu realizări pe măsura așteptărilor dumneavoastră, dar și ale celor care privesc cu interes și speranță spre creatorii de cultură românească!
Mâine este Ziua Culturii Naționale, când îi celebrăm pe cei care dau strălucire artelor. Dar sărbătoarea culturii este, de fapt, în fiecare zi în care prețuim libertatea și diversitatea, două valori cardinale care în cultură își găsesc cele mai expresive manifestări și ne desăvârșesc umanitatea.
Sărbătoarea culturii este în fiecare zi în care, în teatre, săli de concerte, în librării sau expoziții, ne regăsim în operele de artă și în bucuria împărtășirii lor cu celălalt.
An de an, pe 15 ianuarie îi cinstim pe toți artiștii care fac posibilă această sublimă legătură dintre oameni, care depășește orice graniță și se transmite peste generații.
Doamnă Elise Stan, Domnule Emil Barbu Popescu, Domnule Ion Marin,
În parcursul dumneavoastră profesional, în domeniile în care sunteți repere ale performanței, există ceva ce vă este comun și vă onorează. Sunteți dedicați transmiterii patrimoniului cultural - la a cărui păstrare și dezvoltare contribuiți - către tineri, elevi și studenți. Cultura română va beneficia de formarea noilor generații, tot atât de mult cât va fi și depozitara realizărilor dumneavoastră în muzică și în arhitectură.
Înmânându-vă înaltele distincții ale statului român, subliniez, o dată în plus, responsabilitatea pe care v-ați asumat-o pentru a clădi în societate respectul pentru valori, pentru creația originală și patrimoniul autentic.
Doamnă Elise Stan,
Publicul din România vă cunoaște în calitate de realizator de emisiuni, filme ori spectacole de televiziune, de numeroase festivaluri în care ați valorificat muzica populară și ați promovat arta interpretativă de calitate. La apogeul carierei dumneavoastră, începută, după absolvirea Conservatorului, ca dascăl la un liceu rural, continuați să vă dedicați competența și energia descoperirii de talente prin care folclorul românesc autentic vorbește noilor generații.
Domnule Emil Barbu Popescu,
Frumoasa vârstă pe care ați împlinit-o de curând încununează un parcurs profesional și didactic remarcabil.
De aproape jumătate de secol, cariera dumneavoastră a însoțit și uneori chiar a modelat evoluția arhitecturii în România.
Profesor honoris causa și profesor invitat al multor universități, distins cu premiul Academiei Române, ați ridicat edificii tot atât de bine cum ați avut capacitatea de a construi echipe academice și structuri de profesioniști care și-au dovedit trăinicia.
Domnule Ion Marin,
Parcursul dumneavoastră profesional constituie un exemplu pentru tinerii muzicieni români. Deopotrivă dirijor și compozitor, sunteți inițiatorul celui mai amplu proiect educațional și social construit pe temelia muzicii, precum și președinte onorific al Corului Național de Cameră «Madrigal – Marin Constantin».
Prin toate aceste dimensiuni ale carierei dumneavoastră legați de câteva decenii, prin muzică, România de Europa și de întreaga lume.
Doamnelor și domnilor,
Anul acesta celebrăm Ziua Culturii Naționale la scurt timp după marcarea a două momente cu profunde semnificații pentru România, Centenarul Marii Uniri și preluarea de către țara noastră a Președinției Consiliului Uniunii Europene. Despre oricare dintre aceste momente am vorbi, inevitabil am aduce în discuție rolul pe care oamenii de cultură l-au jucat în construcția națiunii și în angajamentul României în parcursul său european.
Chiar dacă își găsește inspirația în identități și diversitate, cultura este cea care ne apropie. Artiștii şi operele lor oferă poporului nostru oportunitatea de a se prezenta demn lumii, într-un dialog benefic atât României, cât și civilizației universale.
Tuturor vă doresc o carieră fructuoasă, mulți ani de acum înainte!

Domnule Președinte al Academiei, Preafericirea Voastră, Onorați membri ai Guvernului, Doamnă Președinte al Institutului Cultural Român, Doamnelor și domnilor, Dragi elevi și studenți,
Încep prin a adresa un elogiu tuturor celor care, în anul Centenarului Marii Uniri, au promovat cultura noastră în fața publicului din țară și din străinătate. Ziua Culturii Naționale le este în primul rând dedicată lor!
Premiile și aplauzele primite de creatorii și artiștii români în 2018 au demonstrat, din nou, că România este un partener valoros în dialogul dintre civilizații.
Prin bogăția și diversitatea culturii și patrimoniului nostru, adevărați piloni ai identității naționale, ca și prin operele tinerelor generații de artiști, România adaugă marii simfonii universale, an de an, noi expresii și armonii.
Doamnelor și domnilor,
Atunci când vorbim despre cultura română, nu putem să nu ne referim la rolul său esențial în evoluția spre modernitate a țării noastre. Începând cu a doua jumătate a secolului XIX, prin contribuția elitelor, România s-a înscris, inclusiv cultural, pe o traiectorie occidentală, care a coincis, deloc întâmplător, cu împlinirea aspirațiilor noastre naționale.
Acest proces a condus la afirmarea marilor valori ale literaturii, muzicii și artei plastice românești pe firmamentul culturii universale. Operele lui George Enescu, Constantin Brâncuși,  Eugen Ionesco, Emil Cioran ori Tristan Tzara au demonstrat compatibilitatea dintre tradiție și modernitate și stau mărturie îngemănării culturii noastre cu spiritul european și cu valorile artistice internaționale.
Este lăudabil că noile generații de creatori din literatură, film, artă plastică ori artele spectacolului au capacitatea de a fructifica în continuare acest dialog între național și universal, cu rezultate excepționale.
Din această perspectivă, 2019, anul Sezonului cultural româno-francez, al Festivalului Enescu și al Festivalului Europalia, mari proiecte culturale internaționale cărora le-am acordat Înaltul Patronaj, constituie o oportunitate fără egal pentru reafirmarea României drept un spațiu al consacrării artistice.
Doamnelor și domnilor,
Celebrăm cultura de ziua nașterii Luceafărului poeziei românești și pentru faptul că limba română a constituit, începând cu Veacul Luminilor, argumentul și temelia aspirației noastre la unitate națională și la progres social.
Înainte de a fi concretizarea unei viziuni politice și de a se materializa ca rezultat al angajamentului popular, unitatea națională s-a înfăptuit prin limba română.
Pentru carte și limbă au trudit și s-au jertfit dascăli, istorici, poeți și scriitori români, dar, fapt remarcabil, chiar și cărturari de alte etnii.
Academia Română, acum mai bine de 150 de ani, și-a asumat un rol fundamental în acest proces de cultivare a limbii, în care rămâne și astăzi principalul responsabil.
În ultimii ani, din păcate, România se distinge prin cea mai redusă rată europeană de achiziție și lectură de carte. Pe fondul acestei situații, am apreciat declararea prin lege a anului 2019 drept Anul Cărții ca o inițiativă bună și aștept din partea Guvernului să o pună în aplicare, cu eficiență. Să dăm culturii în acest an o acțiune concertată, coerentă, în favoarea lecturii și a cărții!
Doamnelor și domnilor,
În 2019 se împlinesc 130 de ani de la primul concert sub această cupolă și un secol de la primele acorduri ale Simfoniei a III-a, compusă de George Enescu în timpul Marelui Război.
Vom celebra, totodată, un veac de când, la Ateneul Român, a fost consfințită prin lege Unirea dintre Regatul României și Basarabia, Bucovina și Transilvania.
Este semnificativ faptul că cinstim cultura într-un astfel de loc, în care se împletesc în mod natural istoria, civismul și arta.
Ateneul Român, acest veritabil templu al muzelor, ne transmite tuturor, prin istoria și activitatea sa, cât de importante sunt educația și cultura pentru materializarea aspirațiilor unui popor liber, pentru realizarea unei națiuni democratice.
Doamnelor și domnilor,
Cultura, cu mesajele și valorile pe care le promovează, nu se rezumă doar la expresia artistică formalizată în sălile de concerte, de teatru sau expoziție.
Dându-i cinstire în zi de sărbătoare națională, poporul român recunoaște atât rolul important al culturii în viața noastră, cât și contribuția ei la construcția societății de mâine. Desfășurându-se sub aura operei lui Mihai Eminescu, Ziua Culturii Naționale trebuie să fie pentru autorități un bun prilej de a a-și asuma, responsabil, momentele fundamentale, valorile constitutive și deschiderile modernității românești europene.
Celebrarea culturii naționale în anul 2019, când se împlinesc 30 de ani de la Revoluția din Decembrie 1989, nu poate face abstracție de rolul pe care arta și artiștii și-l asumă, din ce în ce mai pregnant, pentru un stat al integrității și responsabilității, pentru o societate a libertății și toleranței.
Doamnelor și domnilor,
O Românie educată, într-o Europă mai coezivă, mai apropiată de cetățenii săi, este cea care își prețuiește creatorii și își protejează patrimoniul cultural.
Dincolo de viziuni economice și instituționale, proiectele de viitor ale României, ca parte a Uniunii Europene, trebuie să fie și «proiecții» culturale, pentru că doar cultura definește locul comun al valorilor și intereselor care ne unesc.
Europa în care cred trebuie să-i mobilizeze și să-i motiveze pe cei care văd cetățenia europeană ca o expresie și garanție a drepturilor și libertăților fundamentale ale omului.
Este aceeași Europă care îi inspiră și îi însuflețește pe cei care văd spiritul european ca o neprețuită moștenire primită de la Cervantes și Leonardo da Vinci, de la Lamartine și Chopin, de la Beethoven și Enescu.
Sunt convins că acesta este și proiectul european în care se regăsește, pe drept și cu cinste, cultura română!
Vă mulțumesc!

Doamnă Cancelar Angela Merkel, dragă Angela, Domnule Preşedinte Emmanuel Macron, dragă Emmanuel, Domnule Președinte al Consiliului European Donald Tusk Domnule Președinte al Comisiei Europene Jean-Claude Juncker, Domnule Prim-ministru de land Armin Laschet, Domnule Primar Marcel Philipp, Doamnelor și domnilor,
Vă felicit pentru semnarea Tratatului de prietenie, a Tratatului de la Aachen!
Mă bucură și mă onorează să reprezint România, ca stat care exercită Preşedinţia Consiliului Uniunii Europene, și să iau parte la ceremonia semnării acestui acord bilateral cu profunde semnificații europene.
Marcăm acest moment la Aachen, un loc care nu putea fi mai încărcat de simbolism, fiind prima capitală a Europei din epoca lui Carol cel Mare.
Tratatul de la Élysée semnat de Cancelarul Adenauer și Președintele de Gaulle a pecetluit, la 18 ani după finalul celui de Al Doilea Război Mondial, prietenia celor două țări care fuseseră îndușmănite anterior.
Semnarea, în 22 ianuarie 1963, a Tratatului de la Élysée a făcut posibil cel mai grandios proiect politic integraționist din istorie – Uniunea Europeană de astăzi.
Renaşterea „spiritului de la Élysée” trebuie să ne redea energia de a continua viziunea și eforturile predecesorilor noștri de a clădi o Europă puternică, unită și coezivă. Începând de astăzi, ne va inspira nu numai „spiritul de la Élysée”, ci și „spiritul de la Aachen”!
În contextul european actual, consolidarea proiectului european este o necesitate profundă, a cărei esenţă nu poate sta decât în unitatea și solidaritatea statelor sale membre.
Ceremonia de astăzi are, aşadar, o semnificație excepţională atât pentru cooperarea bilaterală Paris-Berlin, cât și pentru viitorul Uniunii Europene. Acest nou tratat nu este doar o expresie a voinței Germaniei și Franței de consolidare a relațiilor lor speciale și istorice. El reflectă, în egală măsură, expresia sinceră a angajamentului dumneavoastră pentru consolidarea proiectului european.
Vă asigur cu toată fermitatea că România a fost, este și va rămâne în continuare aproape de Franța și Germania în urmărirea constantă a acestui obiectiv.
Adevărata forță a motorului franco-german este dată şi de forța sa de atracție. Cheia unui proiect european viabil constă şi în deschiderea axei de cooperare franco-germane către o abordare inclusivă a inițiativelor pe care le promovează la nivel european. Aceasta este modalitatea cea mai bună prin care poate fi întărită unitatea și coeziunea statelor membre.
În pofida unor diferențe inerente de viziune cu privire la viitorul nostru european comun și privind ritmul și direcția dezvoltării noastre, forța coeziunii se va dovedi, sper, în cele din urmă mult mai puternică. Uniunea Europeană va dăinui și în viitor prin deschiderea sa și prin voința statelor membre de a acționa în comun pentru a întări UE în plan intern și extern. 
Aceasta este, de altfel, și ideea fundamentală care ghidează mandatul României la Președinția Consiliului Uniunii Europene.
Este esenţial ca viziunea pentru viitorul Uniunii să fie bazată pe priorități consensuale, care să evidențieze valoarea adăugată a proiectului european și să reflecte nevoile și aspirațiile cetățenilor. Victoria consensului în relația franco-germană este un exemplu de urmat în acest sens.
În acelaşi timp, „Spiritul de la Aachen” ne va însoți pe drumul către Summitul de la Sibiu din 9 mai 2019. Modul în care Europa se înțelege pe sine se bazează pe valori comune, fundamentale. Sper că vom putea reconfirma acest lucru împreună, la Sibiu.
La Summitul de la Sibiu, mesajul nostru comun trebuie să fie, doamnelor și domnilor, acesta: avem nevoie de o Uniune puternică, inclusivă, coezivă și pregătită să facă față tuturor provocărilor.
Numai astfel putem aduce o perspectivă clară, pozitivă şi generatoare de speranţă cu privire la viitorul nostru comun!
Vă mulţumesc!

Mulțumesc, domnule Primar General,
Felicitări Iașului!
Excelențe, Doamnelor și domnilor,
Mă bucur să mă aflu în mijlocul dumneavoastră pentru a celebra împreună 160 de ani de la prima unire a românilor și pentru a evoca și cinsti memoria marelui artizan al modernizării țării, Domnul Unirii, Alexandru Ioan Cuza.
Iașul a fost locul apropierii Moldovei de civilizația și valorile occidentale. De altfel, Moldova a fost prima dintre provinciile românești care a aderat la idealurile Revoluției de la 1848. Actele domniei lui Alexandru Ioan Cuza, ca și contribuția politică a principalului său colaborator, Mihail Kogălniceanu, își au izvorul în idealurile revoluționare de la 1848. Dreptate și frăție a reprezentat prima deviză a Tricolorului, inspirată de idealurile Revoluției franceze.
Unirea principatelor române și angajarea societății românești pe calea reformelor democratice, de inspirație occidentală, s-au dovedit obiective inseparabile ale aceluiași proces istoric.
Doamnelor și domnilor,
Evocând prima unire a românilor, nu doar prețuim viziunea și faptele de la 1859, dar, totodată, punem în lumină viabilitatea opțiunii politice și a angajamentului popular al acelor vremuri.
Atunci, ca și la 1918 ori astăzi, românii au înțeles că unitatea națională este singura cale spre o societate modernă, a cărei trăinicie se bazează pe respectarea drepturilor cetățenești și pe garantarea egalității tuturor în fața legii.
Înaintașii și-au dorit pentru viitorul națiunii o țară a integrității, o țară a oamenilor liberi și educați, și din aceste aspirații s-a născut energia populară care a făcut posibilă Unirea Principatelor. Sunt aspirații la fel de valabile și astăzi.
În 1859, istoria a consemnat un prim proiect de țară, care cuprindea reforma agrară, reforma învățământului, modernizarea instituțiilor publice și a infrastructurii. Omagiindu-l pe Alexandru Ioan Cuza, nu uităm că fiecare generație are oportunitatea de a întări edificiul unității naționale prin proiectele sale proprii.
Politicienii, elitele la modul general, au datoria de a se prezenta în fața cetățenilor și a istoriei cu obiective și cu rezultate. Când e vorba de a genera noi energii, de a moderniza societatea, cum s-a întâmplat după Unirea Principatelor, educația și infrastructura trebuie să fie prioritățile unei guvernări responsabile.
Din păcate, la 160 de ani de la momentul pe care îl sărbătorim astăzi, în locul unirii în jurul interesului național și al integrării depline în Europa, guvernanții au preferat o hărmălaie populistă și o jalnică țopăială legislativă și administrativă.
În locul unei viziuni coerente, care să asigure României o dezvoltare sustenabilă, actualii guvernanți periclitează viitorul țării printr-o avalanșă de măsuri cu efecte care se arată dezastruoase.
România nu merită asemenea politicieni lipsiți de responsabilitate față de țară! Nici Iașul, cu moștenirea sa istorică, nu merită să ajungă un oraș al investițiilor mereu promise și amânate, mai ales când vorbim despre proiecte vitale, precum autostrada ori spitalul regional.
Unirea din urmă cu 160 de ani ne obligă să facem totul pentru a reda speranța românilor într-un viitor în care țara să fie bine guvernată, iar cetățenii respectați.
Doamnelor și domnilor,
Pentru Iași, trecutul este o resursă, iar istoria acestor locuri vă dă încredere în opțiunile dumneavoastră și energie în atingerea obiectivelor pe care vi le-ați propus.
De-a lungul vremii, cărturarii ieșeni au contribuit la transformarea învățământului în liantul care a desăvârșit pe plan spiritual și intelectual unificarea politică a teritoriilor românești.
La doar un an după unirea principatelor, aici apărea prima universitate modernă de pe teritoriul țării noastre. Ați rămas un vector de transformare către un sistem de educație adaptat nevoilor secolului XXI și vă mulțumesc, cu această ocazie, pentru parteneriatul dumneavoastră constant în cadrul proiectului România Educată.
Doamnelor și domnilor,
Pentru Iași, a fi Capitală istorică nu înseamnă a privi cu melancolie spre trecut, ci a-și reîncărca energiile pentru dezvoltarea sa ca metropolă națională și europeană.
Aici, la Iași, în momente cruciale ale istoriei noastre moderne, au fost luate decizii care au influențat în cea mai mare măsură existența și dezvoltarea întregii Românii. În istoria urbei dumneavoastră se regăsesc manifestările unora dintre cele mai importante aspirații ale românilor.
De aceea, vă urez tuturor, dragi cetățeni ai «dulcelui târg al Ieşilor», să vă bucurați de prestigiul de Capitală istorică, întru mulți ani!
Doamnelor și domnilor,
Să luăm aminte la mesajul istoriei! Libertatea și unitatea națională, precum și statutul de cetățeni europeni ne obligă la angajament și responsabilitate pentru alegerile și acțiunile noastre, fiindcă ele generează moștenirea pe care o lăsăm generațiilor următoare.
În trecutul său, Iașul nu a dat înapoi de la ceea ce, încă de pe vremea cronicarilor, și-a asumat să fie: nu doar cetate de scaun, ci și o cetate a cărții și a școlii, a spiritualității și culturii, o poartă a pătrunderii și difuzării valorilor umaniste.
Sunteți moștenitorii acestui proiect istoric și aveți datoria de onoare de a-l împlini!
Sunt convins că aici, la Iași, dar nu numai, prin opțiuni și fapte, veți contribui decisiv la construirea viitorului pe care România îl merită!
Vă felicit, la mulți ani!

Preafericirea Voastră, Domnule Președinte al Academiei Române, Onorați membri ai Academiei Române, Preacucernici Părinți, Dragi studenți, Doamnelor și domnilor,
24 Ianuarie este ziua în care sărbătorim unul dintre momentele istorice cele mai apropiate de sufletele noastre, Unirea Principatelor. Ea a confirmat cursul spre modernitate şi unitate naţională al Țărilor româneşti, iniţiat în anul revoluţionar 1848.
Atunci, viitorul domn al Unirii, Alexandru Ioan Cuza, ca şi principalul său sfătuitor, Mihail Kogălniceanu, au fost cei care au dat expresie aspiraţiilor românilor din Moldova. Alegerea succesivă a lui Alexandru Ioan Cuza, în 5 și 24 ianuarie 1859 în Moldova şi apoi în Ţara Românească, a fost o confirmare a faptului că marile idealuri ale Revoluţiei de la 1848 nu fuseseră uitate şi că aveau să se regăsească printre prioritățile noului domnitor.
Primii ani după Unirea Principatelor au rămas în istoria şi în mentalul nostru colectiv ca o perioadă definitorie pentru occidentalizarea României. 
Consistenţa reformelor iniţiate de Alexandru Ioan Cuza şi relevanţa rezultatelor acestora au trasat calea spre modernitate a țării noastre. În istoria României, parcă niciodată nu au fost mai multe, mai urgente şi mai importante lucruri de făcut decât cele care au fost înfăptuite după Unirea Principatelor.
În domenii precum educaţia, administraţia, apărarea naţională, agricultura şi numeroase altele, cele mai importante procese de modernizare a ţării noastre îşi au rădăcinile în efortul reformator, în energia şi viziunea elitelor acelei perioade.
Marea Unire, ca realizare cardinală a românilor, nu ar fi fost posibilă fără Prima Unire din 1859.
De fiecare 24 Ianuarie ne gândim la moştenirea atât de importantă pe care ne-a lăsat-o domnitorul Alexandru Ioan Cuza.
Este o reflecție necesară, dacă ne dorim ca România să continue să progreseze și să se dezvolte. Trebuie să învăţăm din trecut, în beneficiul generaţiilor de azi şi al moştenirii pe care suntem datori să o lăsăm, şi noi, generaţiilor viitoare. 
Unirea Principatelor Române s-a realizat într-un context politic complex, atât intern, cât și internațional.
Misiunea reformatorului Cuza, omul de stat care a pus bazele modernizării țării, a stat sub îndemnul lui Mihail Kogălniceanu: „Fă ca legea să înlocuiască arbitrarul; fă ca legea să fie tare”.
Aceste principii atât de clar exprimate de Mihail Kogălniceanu reprezintă fundamentul pe care s-a clădit națiunea noastră și una dintre cele mai importante contribuții pe care am primit-o de la generația care a făcut Unirea.
Momentul istoric 1859 a fost posibil, așadar, pentru că elitele acelei perioade şi-au propus ţinte înalte, care să corespundă năzuințelor oamenilor. Iar pentru atingerea acestor obiective naționale au întărit legea, nu au slăbit-o, au construit instituții, nu au încurajat abuzul de putere.
Când celebrăm Prima Unire, să avem în memorie și abnegația cu care s-a purtat lupta pentru consolidarea unor autorităţi şi instituţii publice puternice și funcționale. 
Elitele perioadei au înțeles că, dincolo de frăția de limbă și de sânge, este nevoie de o statalitate pe model occidental, liberal, în care politica şi administraţia să urmărească întărirea economiei provinciilor româneşti, modernizarea agriculturii, construirea de noi căi de comunicații, deschiderea în toate domeniile spre Europa.
Dacă suntem dezamăgiţi că Moldova nu a recuperat decalajul economic şi nu este legată printr-o infrastructură modernă de restul ţării, beneficiind în schimb la fiecare 24 Ianuarie de reînnoite promisiuni, atunci să dăm la o parte populismul şi să ne reîntoarcem la priorităţile oamenilor, aşa cum le-a urmărit cu energie, în scurta sa domnie, Alexandru Ioan Cuza.
Doamnelor şi domnilor,
În 1859, Principatele Române îmbrățișau valorile europene și intrau într-un amplu proces de modernizare și consolidare a statului.
În 2019, destinul României nu mai poate fi separat de Uniunea Europeană, ca proiect de pace, prosperitate, siguranţă, echitate şi coeziune pentru cetățenii săi.
De 160 de ani, românii se apropie de valorile umaniste fundamentale ale Europei, prin edificarea unui stat al legii, al democrației și demnității umane, al libertății și egalității.
Acest parcurs a fost marcat de viziune, dar şi de sacrificiu, de angajament, dar şi de jertfă.
Exemplele elitelor şi mesajul acțiunilor lor de acum 160 de ani ne este în continuare călăuzitor și ne arată că, în vremuri grele, adevărații oameni de stat trebuie să se ridice la înălţimea marilor provocări și să acționeze în beneficiul cetățenilor.
Vă mulţumesc!

Domnule Președinte al Federației Comunităților Evreiești din România, Domnule Președinte al Asociației Evreilor din România Victime ale Holocaustului, Domnule deputat, Domnule Mare Rabin, Excelențe, Doamnelor și domnilor,
Suntem împreună astăzi fiindcă avem datoria să ne amintim.
La începutul fiecărui an, în preajma zilei de 27 ianuarie, ne îndreptăm gândurile către cei care și-au pierdut viața în urma celei mai odioase campanii de exterminare sistematică pe care a cunoscut-o omenirea vreodată.
Cu acest prilej, mi-am dorit să îi onorez, în numele statului român, pe unii dintre ultimii supraviețuitori ai Holocaustului, dar și pe cei care promovează și se îngrijesc de memoria acestei tragedii.
Acum 74 de ani, se deschideau porțile infernului dezlănțuit pe pământ, ale lagărului morții de la Auschwitz-Birkenau, cel mai mare și cel mai cunoscut loc unde au fost masacrați oameni la scară industrială.
Când flăcările morții au încetat să mai mistuie femei, copii, bătrâni și bărbați, ucigașii au lăsat în urmă o cifră copleșitoare. Aproape 6 milioane de evrei și nu numai au fost asasinați în Holocaust. Aceasta nu este o cifră rece, ci o întreagă lume nimicită! Când s-au deschis porțile spre libertate ale lagărului morții către o nouă viață, prea puțini mai erau acolo să o primească.
Puținii supraviețuitori care sunt astăzi mărturisitorii celui mai cumplit episod din istoria noastră recentă poartă în suflet răni adânci.
Ne gândim și medităm la tragedia Holocaustului, deși cunoaștem mai degrabă chipurile și biografiile criminalilor decât pe cele ale victimelor lor.
Ca morții să nu aparțină nimănui, făptașii și-au dorit întotdeauna să le șteargă numele. De aceea, astăzi, numindu-i pe cei care au supraviețuit ca martori ai lumii dispărute, aduc un pios omagiu și fac un lucid îndemn împotriva uitării tragediei nesfârșite prin care au trecut ei și neamul lor. Paul, Lea, Meir, Sandra, Andrei, Anette, vă rog să acceptați această modestă recunoștință, prin distincțiile înmânate astăzi, din partea mea și a întregului popor român!
Onorată audiență,
Întâlnirea noastră îmi oferă prilejul de a sublinia progresele notabile pe care România le-a făcut în direcția prezervării memoriei Holocaustului și a combaterii antisemitismului, rasismului, xenofobiei și intoleranței.
Încă de la debutul mandatului meu de Președinte, mi-am asumat misiunea de a apăra și cinsti memoria victimelor Holocaustului. De atunci, câteva realizări concrete au consolidat această promisiune.
Amintesc actualizarea și întărirea legislației în domeniu și rezultatele excelente obținute de țara noastră în timpul Președinției române la cârma Alianței Internaționale pentru Memoria Holocaustului. Subliniez, de asemenea, susținerea constantă pe care am acordat-o proiectului Muzeului Național de Istorie al Evreilor și Holocaustului, care, constat, a reușit să avanseze foarte bine.
Mă bucur să observ că forțele politice au ajuns la un consens și sper că acest proiect va deveni realitate, în relativ scurt timp.
Sunt convins că acest muzeu va fi mai mult decât un spațiu simbolic, va funcționa ca o resursă educațională importantă, mai ales pentru tinerele generații. Educația reprezintă cea mai puternică armă pe care o are o societate pentru a rezista în fața încercărilor de otrăvire a democrațiilor prin manifestări extremiste, populiste, antisemite și xenofobe.
Existența acestui Muzeu, alături de celelalte măsuri amintite, este vitală pentru o luptă autentică împotriva curentului negaționist latent și a tuturor tendințelor care încă mocnesc amenințător în statele europene.
Îndemnul meu pentru autorități, dar și pentru cetățeni, este să nu ne oprim aici, ci să continuăm!
Este nevoie să perseverăm în toate aceste eforturi pentru că încă există, din păcate, o creștere alarmantă a curentelor naționaliste și extremiste și, mai mult, ne confruntăm la nivel european cu o intensificare a manifestărilor violente, a sentimentelor de ură, a tendințelor antisemite și xenofobe.
Toate aceste derapaje contravin, fără echivoc, unei culturi bazate pe valorile europene fundamentale și sunt consecințe ale unei lipse de cunoaștere și informare.
Doamnelor și domnilor,
«Istoria este ceea ce avem cu toții și putem împărtăși cu toții», spunea un reputat istoric american, Timothy Snyder, subliniind că istoria Holocaustului nu a luat sfârșit, întrucât precedentul său este etern. Cu toate eforturile noastre, nici o faptă de respect și de redare a demnității, oricât de nobilă și de solară ar părea, nu poate anula o crimă.
Antidotul răului nu poate fi decât o acțiune de salvare a viitorului prin recunoașterea capcanelor ideologice și printr-o atentă examinare a faptelor politicienilor și a susținătorilor lor. În ultimele șapte decenii, lumea s-a schimbat și, totuși, instrumentele politicului au rămas aceleași.
Să nu uităm că, în numele unui așa-zis ideal suprem, schimbând legi și capturând instituții una câte una, s-a consolidat regimul nazist.
Percepția că politicienii, care reprezintă oamenii și interesele lor, au dreptul să calce în picioare adevăruri, să identifice dușmani, să dea vina pentru eșecurile lor pe diferite categorii de cetățeni reprezintă o filosofie toxică.
Astăzi, în tentativa lor nesăbuită de a se salva de justiție și de a-și prezerva puterea, unii politicieni învinuiesc magistrați, blamează multinaționalele viclene, cum zic ei, și diabolizează Uniunea Europeană, descrisă drept abuzivă și trufașă.
După cei arătați acum cu degetul, ar urma alții, apoi alții, și tot așa până când indistincția și căutarea continuă a vinovaților s-ar transforma în pretextul perfect pentru acapararea statului.
Îmi aduc aminte o frază din memoriile lui Hédi Fried, supraviețuitoare deportată la Auschwitz, din Sighetul aflat sub ocupație maghiară, și pe care am decorat-o acum trei ani: «Supraviețuiește numai cel care este conștient de ce se întâmplă. Nu folosește la nimic să închizi ochii».
Așadar, trecutul este un avertisment mereu actual, iar efortul de a-l înțelege nu este niciodată îndeajuns.
Este datoria noastră să prevenim și să anihilăm orice acțiune menită sa destabilizeze pacea și să aducă atingere valorilor europene fundamentale.
Este, totodată, datoria instituțiilor, dar și a funcționarilor statului român să-și protejeze cetățenii, prin toate mijloacele, să salvgardeze statul de drept, democrația, să garanteze pacea socială și respectarea valorilor esențiale.
Stimate doamne și stimați domni,
Vă mulțumesc pentru energia pe care fiecare dintre dumneavoastră o investește pentru ca acest capitol al istoriei să fie transmis și înțeles cum se cuvine!
Să respectăm memoria victimelor, să ne asumăm lecțiile trecutului și să continuăm să cultivăm în societatea românească principiile toleranței, acceptării, solidarității și respectului!
În final, vă cer tuturor să ne rugăm în tăcere pentru cei dispăruți! Vă rog să păstrăm un moment de reculegere!
Fie ca amintirea victimelor să rămână veșnică în inimile noastre!
Vă mulțumesc!

Vă mulțumesc, domnule Decan al Corpului Diplomatic, pentru cuvintele dumneavoastră amabile!
Domnule ministru, Excelenţe, Doamnelor și domnilor,
Este o onoare pentru mine să găzduiesc, la început de an, această întâlnire tradițională cu excelențele voastre. Prețuiesc foarte mult buna cooperare pe care am avut-o până acum și sper în continuare la consolidarea relațiilor noastre pe parcursul anului 2019. După cum bine știți, o bună parte a eforturilor noastre este, în acest moment, îndreptată către exercitarea cu succes a Președinției țării noastre la Consiliul Uniunii Europene.
Vă spuneam la întâlnirea noastră de anul trecut că pentru ca politica externă şi europeană a României să fie performantă, statul român trebuie să rămână unul în care democrația liberală și statul de drept sunt deplin consolidate, cu o justiție independentă şi eficientă. Aceste considerente rămân valabile acum, când deţinem Preşedinţia Consiliului Uniunii, mai mult ca niciodată. Vă asigur că voi face tot ceea ce ţine de mine, ca Preşedinte, pentru ca aceste valori să nu fie afectate!
În egală măsură, vă asigur că indiferent de scena foarte dinamică a politicii interne româneşti, pe care o cunoaşteţi foarte bine, în ceea ce priveşte afacerile europene toţi factorii de decizie ai României vor acţiona unitar şi cât mai eficient, astfel încât Preşedinţia Consiliului Uniunii să se desfăşoare în cele mai bune condiţii. Dar exercitarea Preşedinţiei Consiliului Uniunii Europene nu presupune că celelalte constante şi priorităţi strategice ale României vor intra pentru 6 luni pe un plan secundar.
Astfel, triada conceptuală strategică a politicii externe a României se va menţine neatinsă: dincolo de obiectivul creşterii rolului României în cadrul Uniunii Europene, care va fi - sper - maximizat de exercitarea Președinției, păstrăm obiectivul central al consolidării şi extinderii Parteneriatului Strategic cu Statele Unite şi pe cel al creşterii rolului şi susţinerii României în cadrul şi pentru Alianţa Nord-Atlantică.
Astfel, aprofundarea Parteneriatului Strategic cu Statele Unite, în toate domeniile sale, va rămâne şi în continuare o prioritate pentru politica externă a României.
Profit de acest prilej pentru a saluta recunoaşterea efortului României de participare la sistemul NATO antirachetă, prin baza Deveselu, în Missile Defense Review a Statelor Unite, recent prezentată de către Preşedintele Trump.
În ceea ce priveşte NATO, acest an va marca un moment important – aniversarea a 70 de ani de la crearea celei mai puternice alianţe politico-militare din istorie, dar şi a 15 ani de la aderarea României la NATO. România va continua să susţină consolidarea Alianţei şi întărirea coerenţei sale, inclusiv a coerenţei Flancului estic. Summitul aniversar de la finalul acestui an va fi un bun prilej pentru noi progrese în acest sens, iar România va acționa în acest scop în 2019. Vom continua să alocăm 2% pentru cheltuielile de apărare, aşa cum ne-am asumat la nivel aliat.
În planul cooperării regionale, România va continua să sprijine formatele deja consacrate şi de succes. Aştept cu interes Summitul Inițiativei București 9 de la finalul lunii februarie, din Slovacia, în continuarea Summitului de succes pe care l-am co-prezidat, anul trecut, la Varșovia.
De asemenea, Summitul de anul trecut al Inițiativei celor Trei Mări, pe care l-am organizat la Bucureşti, a marcat prin rezultatele sale concrete maturizarea politică şi conceptuală a Iniţiativei şi a confirmat valoarea sa adăugată pentru dezvoltarea regiunii.
De aceea, sunt încrezător că Summitul din luna iunie, din Slovenia, va fi un pas esenţial pentru marcarea progresului în implementarea deciziilor extrem de importante pe care le-am luat la Summitul de aici, din 2018.
Vom continua şi în acest an să aprofundăm parteneriatele şi relaţiile de tip strategic ale României – cu Franţa, cu care am dat un nou elan Parteneriatului Strategic, împreună cu Preşedintele Macron, prin semnarea anul trecut a unei noi Declaraţii privind Parteneriatul Strategic şi lansarea excepţionalului Sezon cultural comun; cu Germania, cu care dialogul politic la cel mai înalt nivel şi cel sectorial au cunoscut anul trecut un dinamism remarcabil; cu Italia, unde am avut în 2018 o vizită de stat extrem de bună, confirmând soliditatea relației noastre; cu Polonia, cu care am continuat întărirea cooperării noastre securitare şi în alte domenii; cu Turcia, Japonia, pentru a da doar câteva exemple. Lor li se adaugă relațiile cu statele din Orientul Mijlociu şi din Asia.
În relaţia cu Republica Moldova, vom menţine atenţia noastră prioritară asupra Parteneriatului Strategic pentru integrarea europeană a acestui stat şi vom încuraja ferm continuarea reformelor necesare apropierii de Uniune.
În egală măsură, sunt convins că este necesar, mai mult ca oricând în această perioadă, ca Uniunea Europeană şi statele membre să continue, pe baza angajamentului politic clar al Chişinăului, sprijinul şi angajamentul în favoarea integrării europene a Republicii Moldova.
Liniile mari de acțiune, menționate și în anii trecuți, rămân valabile, fie că vorbim despre Balcanii de Vest și Caucazul de Sud, despre Asia Centrală și Orientul Mijlociu sau despre Asia, America Latină şi Africa.
Este nevoie de progrese la nivelul proceselor de pace destinate soluționării conflictelor din Libia, Siria, Yemen sau în privința Procesului de Pace în Orientul Mijlociu. România s-a pronunțat și se pronunță pentru soluționarea politică a acestora, pe baza negocierilor și în conformitate cu rezoluțiile relevante ale Consiliului de Securitate și ale Adunării Generale a ONU.
În alt registru, reiterez susţinerea României pentru multilateralism, inclusiv pentru sprijinirea Organizaţiei Naţiunilor Unite. Acest angajament de durată în favoarea păcii, justiției și dezvoltării durabile reprezintă esența mesajului României în campania sa pentru obținerea, la alegerile din acest an, a unui loc de membru nepermanent în Consiliul de Securitate al ONU.
Consider că România are o candidatură puternică și îmi exprim speranța că statele pe care le reprezentați vor acorda încrederea lor României cu prilejul alegerilor din luna iunie. În egală măsură, reiterez obiectivul României de a deveni membru OCDE.
Mulțumesc tuturor țărilor membre OCDE pentru sprijinul acordat până acum României, considerată unanim cel mai bine pregătit aspirant european și contez pe manifestarea activă a acestui sprijin și în 2019, cu rezultate, sper, decisive.
Doamnelor şi domnilor şefi de misiune,
Mandatul Președinției României la Consiliul Uniunii Europene are loc într-un context dinamic, marcat, după cum cunoaşteţi, de provocări importante, ca retragerea Regatului Unit din Uniunea Europeană, fenomenul migrației, provocările la adresa securităţii europene, procesul de negociere a Cadrului Financiar Multianual 2021-2027, alegerile pentru Parlamentul European și procesul de reflecţie asupra viitorului Europei.
Exercitarea Preşedinţiei Consiliului Uniunii Europene reprezintă pentru România o oportunitate de a contribui la definirea viitorului proiectului european, în sensul promovării unei Europe mai coezive și mai puternice.
În acest context, Summitul de la Sibiu din 9 mai va fi un moment cheie. La Sibiu, dorim să formulăm o viziune clară asupra liniilor de acțiune prioritare ale Uniunii Europene, care să contribuie semnificativ la definirea Agendei Strategice 2020-2024.
Ne propunem, totodată, să adoptăm o Declarație Politică pentru a reafirma solidaritatea și angajamentul statelor membre pentru construirea unei Uniuni mai puternice, în plan intern și extern. Este esențial ca agenda de priorități care va fi discutată la Sibiu să corespundă agendei cetățenilor, așteptărilor lor legitime de a beneficia de rezultate concrete.
În privința Brexit-ului, Acordul agreat deja între Regatul Unit şi UE27 reprezintă cel mai bun instrument pentru limitarea consecințelor negative ale retragerii Marii Britanii din Uniunea Europeană, pentru asigurarea certitudinii juridice pentru mediul de afaceri şi pentru garantarea drepturilor cetățenilor.
În urma primei respingeri a acestui Acord în Parlamentul britanic, ca Președinție a Consiliului UE vom întreprinde acțiunile necesare - în orice scenariu posibil - în coordonare cu instituțiile europene și celelalte state membre.
Astfel, vom depune eforturi pentru facilitarea adoptării măsurilor propuse de Comisia Europeană pentru a ne asigura că Uniunea este pregătită corespunzător pentru retragerea Marii Britanii, în orice scenariu.
Prioritatea pe care am urmărit-o în negocierile cu Londra a fost protejarea drepturilor cetățenilor europeni din Regatul Unit şi o vom urmări şi mai departe, astfel încât să diminuăm pe cât posibil efectele negative care ar putea afecta viețile cetățenilor europeni, inclusiv, desigur, ale cetățenilor români.
În ceea ce privește migrația, ca Președinție, vom depune toate eforturile pentru avansarea negocierilor pe acest dosar. Siguranța cetățenilor este un element crucial și, ca Președinție rotativă, vom continua să lucrăm consecvent pentru consolidarea frontierelor externe ale Uniunii și pentru o punere în aplicare rapidă a instrumentelor de securitate.
În acest cadru, reiterez faptul că aderarea României la Spațiul Schengen reprezintă, în continuare, pentru noi, o prioritate. Suntem convinși că acest demers poate contribui semnificativ la consolidarea securității pentru întreg spațiul de liberă circulație din Uniunea Europeană.
De asemenea, vom urmări intensificarea cooperării dintre autoritățile naționale competente și a schimbului de bune practici în combaterea radicalizării, în ce privește protecția spațiilor publice, pentru contracararea terorismului.
România a susținut în mod constant consolidarea rolului Uniunii Europene în domeniul securității și apărării, componentă importantă a proiectului european, inclusiv prin angajamente concrete cu forțe și capabilități în susținerea inițiativelor lansate în acest domeniu.
S-au înregistrat progrese semnificative în acest domeniu într-o perioadă relativ scurtă, dacă ne referim la evoluțiile din partea militară a Politicii de Securitate şi Apărare Comună, prin lansarea Cooperării Structurate Permanente, sau adoptarea recentă a Compactului civil.
Președinția română a Consiliului Uniunii va acționa constructiv în sprijinirea demersurilor care vizează avansarea agendei europene în acest domeniu și, în același timp, va depune eforturi pentru avansarea în continuare a parteneriatului Uniunea Europeană-NATO. Acesta trebuie să asigure complementaritatea în acţiune, pentru a se evita duplicările inutile ale eforturilor şi resurselor.
În acest context, parteneriatul transatlantic va rămâne o prioritate majoră a României, atât pe parcursul Preşedinţiei, cât şi ulterior, aşa cum a fost şi până acum. Acesta este un parteneriat vital, mai ales dacă vrem ca dinamica schimbărilor la nivel global să nu genereze riscuri sporite pentru securitatea şi prosperitatea ambelor maluri ale Atlanticului.
O altă prioritate importantă a Președinției României este politica de extindere, pe baza evaluării individuale a meritelor proprii și a îndeplinirii criteriilor de aderare. România va continua eforturile pentru un proces credibil de accelerare a extinderii în Balcanii de Vest.
De asemenea, pentru ca politica Uniunii în vecinătate să fie coerentă, implementarea adecvată a Parteneriatului Estic necesită o atenție specială pentru extinderea avantajelor generate de acordurile de liber schimb în vigoare.
Doamnelor și domnilor şefi de misiune,
Consolidarea proiectului european trebuie să se întemeieze pe o abordare unitară, incluzivă și deschisă pentru toate statele membre ale Uniunii Europene, cu evitarea diviziunilor. Realizarea proiectului european a fost posibilă deoarece popoarele europene împărtășesc un set de valori comune.
Acestea trebuie să rămână la baza acțiunii politice, dacă dorim să menținem proiectul european aproape de cetățeni. Întărirea coeziunii, ca valoare comună a Uniunii, este un element cheie al eforturilor noastre de a recâștiga încrederea cetățenilor.
În același timp, promovarea valorilor incluse în Tratate, precum coeziunea, libertatea, demnitatea umană, egalitatea, democrația, justiția și solidaritatea, contribuie la asigurarea unui sprijin real, de la „firul ierbii”, pentru proiectul european.
Doamnelor şi domnilor,
Închei prin a ura statelor şi organizațiilor dumneavoastră să se bucure în acest an de pace, prosperitate şi predictibilitate, iar dumneavoastră personal şi tuturor celor apropiați multă sănătate şi putere de muncă în beneficiul întregii comunități internaționale!
Vă doresc «La mulţi ani» și vă mulțumesc!

Bună seara tuturor și «La mulți ani»!
Domnule Președinte al Camerei de Comerț și Industrie Româno-Germane, Domnilor miniștri, Domnule ambasador, Onorați parlamentari, Stimați întreprinzători, Dragi invitați, Doamnelor și domnilor,
Mă bucur că suntem împreună aici, cu acest prilej festiv pentru Camera de Comerț și Industrie Româno-Germană și pentru comunitatea de afaceri pe care o reprezentați!
Ne aflăm la începutul unui an important pentru viitorul României. Mă refer atât la Președinția semestrială a Consiliului Uniunii Europene, cât și la deciziile pe care le avem de luat, ca societate, pe parcursul anului 2019! Aceste decizii se numesc, în acest caz, alegeri. Ca întotdeauna, depinde de noi ce alegeri facem.
Tema de astăzi, «Leading the way. Leading the change», este emblematică pentru un mediu de afaceri cu viziune pe termen lung, care privește dincolo de rezultatele prezentului, către valorificarea oportunităților viitorului.
Doamnelor și domnilor,
Relația bilaterală româno-germană continuă să reprezinte un pilon important pentru prosperitatea României, dar și o platformă pentru creșterea competitivității noastre economice.
Germania rămâne primul partener comercial și cel de-al doilea partener investițional al României. În 2018, comerțul bilateral a depășit 30 de miliarde de euro, în creștere cu peste 10%, ritm care se adaugă la evoluțiile pozitive similare din anii trecuți. Este impresionant. Investițiile germane în economia autohtonă depășesc 10 miliarde de euro și asigură prezența companiilor germane în majoritatea ramurilor economice, în special în domeniile cu valoare adăugată ridicată, precum producția de subansamble pentru industria auto, industria aeronautică și IT&C.
Aceste performanțe ilustrează, bineînțeles, și contribuțiile dumneavoastră, pentru care vă felicit!
Stimați invitați,
Îmi doresc o Românie cu o economie sănătoasă, o țară bine guvernată, în care beneficiile de astăzi să nu se risipească mâine, iar măsurile luate astăzi să nu amaneteze viitorul generațiilor următoare.
Din păcate, o serie de măsuri guvernamentale luate în ultima perioadă ne arată o gravă lipsă de responsabilitate, de seriozitate și de viziune cu privire la mersul economiei noastre pe termen mediu și lung.
Am văzut cum, fără consultări și fără minime evaluări de impact, Guvernul a schimbat peste noapte regimul fiscal pentru unele dintre cele mai importante domenii.
Probabil că fără noile taxe și impozite introduse prin Ordonanța de Urgență 114, pe care însă guvernanții le-au negat continuu, bugetul pentru anul în curs ar fi resimțit constrângeri drastice.
Prin măsurile din ultimele zile ale anului trecut, s-a pierdut și bruma de încredere pe care investitorii o mai puteau avea în politica economică actuală. Așa am asistat la prăbușirea cotațiilor de pe piața bursieră, inclusiv pentru companiile românești importante, fapt fără precedent pentru o economie în creștere.
Totodată, suntem în situația în care însăși existența Pilonului 2 de pensii este pusă în pericol. Este îngrijorător și modul în care autoritățile gestionează securitatea aprovizionării cu energie ori, cel puțin, pretind că se ocupă de povara facturilor la energie.
Toate acestea înseamnă prejudicii la adresa bunăstării românilor și a familiilor lor. În cele din urmă, cetățenii vor fi cei care vor achita nota de plată, așa cum se întâmplă adesea.
Doamnelor și domnilor,
Nevoile de dezvoltare ale economiei, în direcții esențiale precum modernizarea și dezvoltarea infrastructurii, necesită alocări importante în sfera investițiilor publice.
Deși s-a promis că 2018 va fi anul investițiilor, ceea ce s-a obținut se numește inflație, importuri și adâncirea unor dezechilibre macroeconomice, precum deficitul comercial și cel de cont curent. De exemplu, deficitul comercial a ajuns la un nivel record, de aproape 15 miliarde de euro, în creștere cu peste 15% față de 2017.
Fondurile europene au rămas, din nou, pe post de «Cenușăreasă». Guvernul a absorbit cu circa 20% mai puțin decât propria țintă asumată, neglijând investiții absolut necesare dezvoltării.
Economia României are nevoie de soluții durabile în privința deficitului de forță de muncă și a decalajului dintre sistemul de învățământ și cerințele pieței muncii. Învățământul tehnic și dual, digitalizarea și noile tehnologii, investițiile de valoare adăugată înaltă sunt tot atâtea provocări la care trebuie să avem capacitatea, ca stat și ca societate, de a răspunde pe măsură.
De aceea, solicit decidenților politici să coboare cu picioarele pe pământ, să înceteze experimentele fiscale cu economia României și să conștientizeze prioritățile reale pe care mediul de afaceri le semnalează!
O guvernare responsabilă înseamnă soluții eficiente și coerente la problemele cu care se confruntă economia. Din păcate, ceea ce vedem la PSD este încercarea permanentă de a găsi «vinovați de serviciu», ba sunt companiile multinaționale, ba este Banca Națională, doar pentru a ascunde incompetența propriilor miniștri și lipsa de soluții față de nevoile românilor.
De exemplu, este inadmisibil ca până la finalul lunii ianuarie să nu existe nici măcar o proiecție bugetară, care să ofere economiei o anumită perspectivă financiară pentru anul în curs. Solicit Guvernului să vină cu un buget realist pentru 2019, un buget construit pe baze credibile.
În privința bugetului, am văzut chiar în aceste zile cum se laudă PSD, în mod speculativ și zic eu, acum, naiv, cu creșterea veniturilor bugetare. Îi îndemn să se mai uite o dată, însă pe linia veniturilor fiscale, cele care arată performanța ANAF.
În raport cu 2016, ponderea în PIB a veniturilor fiscale este în scădere. Veniturile fiscale încasate în 2018 sunt cu 2,6 miliarde de lei sub nivelul programat inițial prin Legea bugetului, deși PIB-ul nominal prognozat a fost între timp majorat puternic, cel puțin în scripte, de la 908 la 950 de miliarde lei. Iar aceasta numai performanță fiscală nu se cheamă.
Și mai pot fi spuse multe lucruri despre cum s-a încheiat execuția bugetară pe 2018, dar asta cu altă ocazie.
Stimați întreprinzători, Doamnelor și domnilor,
O comunitate de afaceri puternică și cu performanțe durabile nu se poate dezvolta în absența unui angajament pe termen lung, iar mediul de afaceri are nevoie de parteneri de încredere la nivelul decidenților politici, dar și la nivelul societății.
Mediul de afaceri trebuie să fie conștient de importanța rolului său în dezbaterea politicilor economice și în semnalarea măsurilor eronate, dar și a derapajelor de la normele concurențiale și democratice.
În acest sens, vreau să vă asigur că determinarea mea în apărarea valorilor democrației, ale statului de drept și ale economiei de piață reflectă cel mai important obiectiv asumat.
Am convingerea că vom împlini împreună acest obiectiv, printr-un parteneriat onest cu mediul economic și cu cetățenii, un parteneriat al bunei-credințe, al valorilor în spiritul performanței și al speranței într-un viitor mai bun pentru România.
Sunt încrezător în forța acestui parteneriat, pentru că întotdeauna românii au făcut dovada că sunt mai inteligenți și mai responsabili decât au sperat unii politicieni.
În încheiere, felicit Camera de Comerț și Industrie Româno-Germană pentru realizările obținute și vă doresc tuturor mult succes în tot ce întreprindeți!
Vă mulțumesc!

O să deschid eu cu câteva cuvinte despre curiozități. În primul rând, după cum am spus și la intrare, este un proiect care mi se pare foarte, foarte binevenit și vă felicit, și pe cei care ați fost inițiatorii, care l-ați pus în practică, suporterii proiectului și finanțatorii. Este un lucru excelent. Chiar la început mi-ați făcut un tur al spațiului și, cum eu fac parte din generația care a trăit exact jumătate din viață în comunism și exact jumătate în epoca noastră, nu aș vrea să spun post-comunism, că numai o parte din ea a fost post-comunism, restul a fost perioada în care trăim noi acum și este perioada în care trăim liber. Recunosc că multe dintre obiectele pe care le aveți expuse aici le cunosc first-hand, cum se spune. De exemplu, anumite manuale și alte obiecte. Este, cu siguranță, un spațiu care, într-un fel, te poate introduce în atmosfera de locuire din anii aș zice eu mai degrabă '80, poate un pic și '70. Însă, și aici mă adresez în special tinerilor, să nu credeți că atmosfera comunistă poate fi recreată prin obiecte. Ar fi aceasta o mare eroare. Obiectele au reprezentat felul în care oamenii și-au imaginat că își pot decora casele, multe dintre obiecte sunt cele care au fost atunci de găsit, care au reprezentat atunci nivelul tehnicii, cel puțin la noi în țară și majoritatea oamenilor se leagă într-un fel de obiectele pe care le folosesc sau de casa în care trăiesc și majoritatea dintre noi avem amintiri mai degrabă plăcute despre casa părintească, despre camera noastră de când am fost copii sau tineri, dar, din păcate, nu asta a fost comunismul. Ci, ceea ce vedem aici, a fost mai degrabă insula pe care și-a creat-o fiecare român în casa lui, pentru a fugi de comunism. Cel puțin, mental, închizând ușa apartamentului, oamenii au reușit să intre într-un spațiu privat care făcea viața un pic mai ușoară. Comunismul, în realitate, a fost un regim oribil, un regim crunt, un regim draconic și aceste lucruri nu se pot recrea printr-un spațiu, aceste lucruri se pot recrea numai prin amintiri și o mică parte din ce am trăit noi atunci se poate transmite prin povestire, nu se poate recrea și este bine. Ceea ce am simțit, cum ne-am simțit, oprimați, umiliți, jigniți, îngrădiți, lipsiți de libertate, aceste lucruri nu se pot nici imagina în ziua de astăzi, nici nu se pot transmite ca sentiment de viață. Însă, ceea ce se poate povesti este ce evenimente am văzut, ce evenimente am trăit, cum a fost cadrul general. Și, din acest motiv, cred că spațiul are valoarea lui prin faptul că îți dă un motiv să intri în această discuție despre vremea comunismului în România, dar să țineți minte întotdeauna, epoca a fost probabil cea mai neagră epocă a României și ororile comunismului nu trebuie uitate, trebuie povestite tocmai pentru a nu ajunge în situația să repetăm greșeli pe care noi le-am făcut. Deci, comunismul a fost o greșeală enormă, catastrofală, pe care a făcut-o România. Că nu a făcut-o benevol, este iarăși adevărat, dar, pentru aceea, felul în care a fost inoculat comunismul în România a fost un fel românesc și a fost o mare, mare greșeală și nu numai o eroare a istoriei, o oroare a istoriei moderne. Aceste lucruri trebuie povestite și această istorie trebuie înțeleasă cât se poate înțelege pentru a trage concluzii potrivite. Vă dau un exemplu care, pentru mine, este grăitor. Când am fost nu copil, când am fost tânăr - de copil nu îți dai seama de marile probleme ale societății și de aspirațiile oamenilor, dar de tânăr îți dai seama - ne-am dorit foarte mult libertate, să ne exprimăm, să mergem să vedem locuri, să vedem alte țări, să intrăm în contact cu oamenii din alte părți, să putem spune liber ce ne dorim, să ne asociem și să schimbăm societatea în bine. Majoritatea acestor lucruri nu au fost posibile și de aceea ne-am dorit foarte, foarte mult libertatea și cuvântul cheie al Revoluției cred că, dacă ar fi să reducem Revoluția la un cuvânt este cuvântul libertate. Oamenii nu, sau ca să zic așa, noi nu am ieșit la Revoluție ca să cerem bani, sau pâine sau blugi sau mașini sau televizoare, noi am ieșit să cerem libertate și am cerut să scăpăm de comunism. Așa s-a întâmplat și am devenit liberi. Necunoscând din propria perspectivă atunci libertatea, fiecare și-a definit-o cum a crezut. Unii și-au definit libertatea vizitând nenumărate locuri, nenumărate țări, foarte corect. Alții și-au definit libertatea dorind să învețe și să practice o meserie care le plăcea și a fost corect și s-a întâmplat. Alții au vrut să studieze și în țară și în străinătate și a fost corect. Nu toți au înțeles foarte bine sensul cuvântului libertate. Unii au crezut că libertatea înseamnă că poate să facă orice și dacă îl calcă pe picior pe vecinul, tot libertatea lui este. Asta a fost prost înțeleasă. Societatea după decembrie '89 s-a construit și este aceea pe care o trăim acum. În ziua de astăzi dacă îi întrebați pe români, în general, ce doresc, aproape niciunul nu spune libertate, fiindcă o avem. Și de obicei, și aceasta este o concluzie mai degrabă tristă, ceea ce ai ți se pare de la sine înțeles și ai impresia că este un dat pe care îl meriți, nu trebuie să lupți pentru el. Din păcate, nu este așa. Și pentru democrație, și pentru libertate, și pentru drepturile noastre, pentru libertatea de exprimare trebuie să luptăm zilnic. Altfel, din negura vremurilor nu foarte îndepărtate se ridică fantome și câteodată am impresia că în zilele noastre unele fantome încearcă să iasă din colțuri, tocmai fiindcă anumite lucruri ni se par atât de normale, atât de la sine înțelese, încât nici nu le mai asociem cu o valoare foarte mare cum ar trebui, parcă oamenii nici nu mai sunt dispuși să lupte pentru acele valori. Or, lupta în ziua de astăzi a devenit mult mai simplă decât pe vremea comuniștilor. Pe vremea comunismului, dacă îndrăzneai să lupți pentru ceva, altceva decât politica oficială, riscai, în cazul cel mai grav, să ajungi în închisoare sau chiar să fii ucis, cum din păcate s-a întâmplat cu mulți martiri, mai ales în anii '50- '60 sau ajungi să îți pierzi locul de muncă, cum au pățit foarte mulţi în timpul comunismului sau ajungi să fii respins de sistem cum iarăși au pățit mulți în timpul comunismului. Astăzi, a lupta înseamnă a-ți spune opinia, a fi interesat, a fi conectat cu ce se întâmplă în țară și a merge la vot. Este cât se poate de simplu și surprinzător, oricât de simplu ar părea, mulți nu își dau seama că asta este libertatea: să spui, să participi, să votezi. Societatea civilă asta dorește, de fapt, să sprijine participarea oamenilor la viața societății într-un fel activ, nu agasant, într-un fel creativ, nu inhibitor și cred că voi faceți o treabă excelentă aici.
Am vrut să fac o introducere un pic mai lungă ca să nu rămânem cu impresia că vorbim despre un aspirator, sau despre o bibliotecă sau despre o bucătărie, ci acestea sunt introducerea într-o temă care, de fapt, este una foarte gravă și, doar ca încheiere, după părerea mea, în România, nu am avut capacitatea să prelucrăm trecutul comunist. Societatea nu a digerat comunismul, românii nu au prelucrat, nu au digerat ce s-a întâmplat în comunism, este o discuție care se poartă într-un cadru tot mai mic, sunt oameni care luptă pentru memoria poporului român și cred că este un lucru excelent că voi, prin acest laborator, participați la această luptă prin care vrem să ne recâștigăm propria istorie înțelegând-o.
Ca titlu general, tinerețea întotdeauna a fost frumoasă, și a mea, și a voastră, și a părinților voștri, și a bunicilor voștri, dar preocupările sunt, cu siguranţă, unele identice și unele foarte diferite. Noi ne-am dorit să mergem la școală, să învățăm ca să ajungem ceva în viață; cred că același lucru îl doriți și voi. Noi ne-am dorit să fim împreună cu prietenii ca să ne simțim bine și să discutăm lucrurile care ne preocupă; cred că voi vă doriți aceleași lucruri. Noi ne-am dorit să facem un pas înspre viitor față de părinți și cred că și voi vă doriți același lucru.
Lucruri care ne deosebesc...Privațiunile pe care le-am suportat în mod, zic eu, foarte interesant nu ne-au luat speranța. Cel puțin eu, cercul meu de prieteni, colegi de la școală, noi nu am fost oameni chiar fără speranță, noi ne-am dorit să schimbăm lucrurile. Pe parcurs ne-am dat seama că este extrem de greu, dar dorința de a schimba lucrurile a existat și cum privațiunile au fost de natură multiplă, nu doar materiale - fiindcă acestea sunt evidente și nu cred că are rost să intrăm mai mult în aceste detalii - privațiunile de tip informație, am avut puțină informație și, într-adevăr, Europa Liberă, Vocea Americii au fost canale pe care le-am cunoscut, le-am folosit. Dar nimic nu se compară cu imensul flux de informație pe care oricare dintre noi îl primește astăzi.
Eu cred că am mișcat pendulul dintr-o extremă în cealaltă. Dacă pe vremea mea informația a fost întotdeauna mult prea puțină, acum, parcă, pentru mulți este prea multă și rezultatele nu sunt neapărat cele așteptate. Șansele de carieră în ziua de astăzi și le creează fiecare. Asta nu a fost de la sine înțeles pe vremea noastră când, dacă nu veneai din mediul potrivit, cu părinții și bunicii din mediul potrivit, mulți nu au avut șansa să o apuce pe calea pe care și-ar fi dorit, chiar dacă au fost harnici, elevi buni, și ar fi făcut față cu brio. A fost, cel puțin pentru intelectuali, foarte ciudat și foarte diferit față de cum se întâmplă lucrurile astăzi când încercai să-ți găsești un job. Exista acel sistem de repartiție, inclusiv pentru școală, după examenul de intrare la liceu, apoi după treaptă, care nu și-a atins scopul și a fost perceput de noi ca o constrângere nedreaptă, - nu examenul, fiindcă examenul este examen -, ci modul de repartizare. În mod cu totul ciudat, aceste privațiuni nu ne-au făcut să discutăm despre lucruri banale, ci ne-au făcut să discutăm despre lucruri importante, asta începând de la libertate, la literatură, de la felul în care evoluează știința, până la cum am putea să ajungem și noi o țară de oameni normali. Toate aceste lucruri ne-au preocupat și cum nu aveam foarte multe surse gratuite de distracție, tip televizor, rețele sociale și așa mai departe, am petrecut foarte, foarte mult timp discutând între noi, ceea ce astăzi pare, mai degrabă, o excepţie. Deci lucruri și bune, și rele, acesta a fost mixul în care am crescut eu, de exemplu.
Nu cred că există ceva fenomenal care merită povestit. Primesc de multe ori întrebări de tipul evenimentul cel mai bine memorat, cartea preferată, filmul preferat și astfel de lucruri, la care, din varii motive, prefer să nu răspund. Nu aș putea să iau o amintire pe care să o caracterizez drept cea mai puternică. În general, oamenii au puține amintiri din primii ani de viață. Și totuși, daca ar fi să fac un rezumat, și atunci, și acum, familiile, evident, au încercat să-și protejeze copii, nu numai față de pericolele evidente care există și astăzi, accidente, și așa mai departe, ci să-și protejeze copiii și față de întregul sistem ostil care s-a numit comunism. Și totuși, cum copiii percep foarte repede, foarte multe lucruri am simțit că trăim o lume afară, și altă lume înăuntru. O abordare care se folosea numai în familie, și o cu totul altă abordare care se folosea afară și sper ca nu trebuie să trăiți niciodată această duplicitate, fiindcă este, în fond, apăsătoare chiar și pentru un copil. Cred că acest sentiment l-aș descrie ca pe ceva ce am cunoscut și ce nu ar trebui să existe. În familie m-am simțit apărat, integrat, o parte a unui organism viu, dar și din povestirile părinților și ale bunicilor mei mi-am dat seama că acea lume este destinată nouă, copiilor, familiei și restul lumii este în esență mai degrabă ostilă.
Nu știu cât ați învățat sau cât v-a interesat cum a relaționat statul comunist cu Biserica, sau biserici sau religia. Au existat abordări generale. Statul comunist nu a interzis religia, dar nici nu a văzut-o cu ochi buni și nu a încurajat oamenii să devină practicanți religioși. Pe de altă parte, a existat o fază extrem de urâtă, oribilă, aș putea să spun, când statul comunist a încercat să elimine, pur și simplu, religia greco-catolică. Știți că mai ales în Ardeal mulți români au fost greco-catolici. În partea asta și în Moldova mai puțin. Dar statul comunist efectiv a vrut să elimine această religie. Mulți preoți, episcopi au fost, pur și simplu, uciși pentru credința lor și practicarea a fost interzisă. Și atunci, foarte mulți români, nemaiavând posibilitatea să meargă la biserica lor, s-au dus la alte biserici sau au practicat credința lor în secret. Acesta este exemplul cel mai negru a ce a putut statul comunist să facă cu o comunitate religioasă. Majoritatea comunităților religioase nu au fost interzise direct și a fost posibil, ca om simplu, să mergi la biserică. Învățământul religios bineînțeles că nu a fost posibil în școală, dar multe biserici au organizat în parohii sau în biserici învățământul religios. Așa am participat si eu la ore de religie organizate în casa parohială. Societatea românească a fost foarte duplicitară și în acest sens – public, foarte puțini au recunoscut că sunt creștini practicanți sau nu neapărat creștini, dar majoritatea au fost și sunt creștini în România.
A fost la fel de dificil, de exemplu, pentru evrei să practice credința lor sau pentru musulmani. Lumea, în general, nu vorbea despre asta, dar aproape toți cumva... își doreau să-ți păstreze credința și religia. Lumea ținea foarte mult să aibă o nuntă la biserică sau să-și boteze copilul la biserică, chiar dacă, între evenimente, majoritatea nu prea frecventau serviciul religios. Și așa, în familie, lumea se dădea credincioasă, dar în public, lumea se dădea dezinteresată. Mi s-a părut întotdeauna ciudată această atitudine. Până în ziua de azi mi se pare ciudată. Sunt mulți care acasă vorbesc într-un fel, și în oraș vorbesc în alt fel despre credință și religie. Cumva, această atitudine duplicitară am moștenit-o din comunism, când aproape totul funcționa duplicitar și cred că este cazul să scăpăm de ea.
Perspectiva mea nu a fost foarte diferită de perspectiva majorității. Pot să spun așa, simplu, cam toți i-am urât pe comuniști și comunismul, sigur, în afara celor care au fost un fel de șefi în comunism și care au avut avantaje și materiale și de alte natură și, de fapt... Ca și în ziua de astăzi, unii politicieni încearcă să folosească poziția politică pentru înavuțire personală. Așa au fost și atunci mulți. I-am urât. Și asta nu din cauză că sunt etnic german sau sas, ci din cauză că sunt român, cetățean român, evident.
Aici, dacă ar fi să vă răspund, ar dura cam mult, dar să fac un rezumat. Nu, sistemul educațional este anacronic și nu este adaptat vremurilor noastre și, mai grav, nu este adaptat viitorului, că noi facem educație pentru viitor, nu pentru trecut. Folosim trecutul ca să ne pregătim pentru viitor și, exact din acest motiv, am început un proiect pe care poate îl cunoașteți din auzite, „România Educată”, prin care vreau să definim întreg cadrul pentru o schimbare a învățământului românesc care să fie utilă românilor în general, mai ales tinerelor generații și care să pregătească tinerii pentru viitorul lor. Și voi, și eu, constatăm de multe ori că și politicienii vorbesc în Parlament cu tot felul de ocazii ca să ne spună cum a fost pe vremea lor. Eh, e ok, dar nu mai este vremea aceea. Acum avem alte pretenții, altă societate, alt mediu global și vrem să pregătim pentru ce va fi, nu pentru ce a fost pe vremea noastră și proiectul continuă. Despre acesta există și informații pe site-ul nostru și multe runde de dezbateri, de discuții, pentru cine este interesat, își găsește ușor intrare. Este o dezbatere pe care o vreau largă.
Răspunsul este extrem de simplu: numai prin educație. Nu există altă cale, putem să o tot învârtim. Ar fi existat, chiar la început, după revoluție, varianta să îi eliminăm pe foștii comuniști din politică, doar că nu am făcut și nu mai sunt chiar așa mulți, dar obiceiurile proaste se pare că multe s-au păstrat. Nu ca să mă disculp, dar ca să înțelegeți că eu, chiar dacă am trăit jumătatea mea de viață în comunism, atunci nu am activat politic. Mult mai târziu am intrat în politică. Deci, sunt oameni care și-au dorit și atunci să facă România mai bună și nu și-au pierdut optimismul nici până în ziua de astăzi.
Nu, nu cred așa ceva. Nu cred în nimic din ce a fost în vremea comunismului, chiar dacă unele aspecte, cel puțin aparent, au dat rezultate atunci bune. Nu, fiindcă întreg sistemul a fost greșit și nu poți să iei dintr-un sistem greșit părți ca să îmbunătățești un alt sistem. Noi trebuie să avem curajul și puterea să construim o societate sănătoasă și asta nu se poate face integrând părți din comunism. Am putea, dar cu altă ocazie, când avem timp, să facem un fel de dezbatere filosofică și să îmi spuneți ceva ce vi se pare pozitiv și vă explic de ce nu este pozitiv, dar astăzi este un pic complicat. Trebuie un pic mai mult timp pentru asta. Ne-am pus această problemă și când am fost de vârsta voastră, și când am fost un pic mai matur și până în ziua de astăzi. Răspunsul meu cert este: nu se poate.
Oh, nenumărate, dar nu mi s-a părut greu. Am intrat în politică cu dorința de a schimba lucrurile. Sigur, de a le schimba în bine, cum am crezut eu că este bine și se pare că am fost relativ convingător și am ajuns aici. Dar, greutăți, nenumărate, dar ele fac viața interesantă.
Nu am instrumentul constituțional...
Da, se întâmplă și sentimentul se numește frustrare politică, dar nu mă las descurajat.
Nu doresc nimănui să retrăiască ceea ce am trăit noi în comunism. Dar, ca dascăl, îmi doresc să îmi găsesc cuvintele potrivite să-i fac pe cei cărora le vorbesc să înțeleagă că a fost o mare greșeală, o greșeală fundamentală a societății, a statului, a oamenilor și să construim un viitor unde astfel de scăpări nu mai sunt posibile fiindcă, în definitiv, educația este baza societății. Fără educație ajungem prea repede și prea ușor în situația să acceptăm lucruri care nu ar trebui acceptate. Dacă ne uităm în urmă, cam toate regimurile dictatoriale s-au putut construi fiindcă oamenii s-au uitat în altă parte sau au dat din umeri sau nu au participat și, când ar fi vrut să participe, când lucrurile au fost evident greșite, deja a fost târziu și sistemul pusese stăpânire pe întreg statul, pe întreaga societate. De aceea mi se pare atât de importantă educația mai degrabă civică, nu vorbesc aici despre educația de specialitate, ca să ridicăm vocea și să spunem ce credem înainte să fie prea târziu. Nimeni nu și-a imaginat că se poate ajunge într-o dictatură oribilă nici în Germania când s-a întâmplat, nici la noi când s-a întâmplat, și la noi s-a întâmplat de două ori consecutiv, nici în altă parte. Oamenii contează și noi contăm, fiecare dintre noi contează dacă suntem activi, dacă avem curajul să ne ridicăm și să spunem „asta nu este bine”, e nevoie de mult curaj pentru așa ceva și sper că v-am convins un pic astăzi că, în afara de literatură, mate, fizică, chimie, este nevoie și de acel curaj care se bazează pe educație, să spui „eu cred că aici lucrurile merg prost”. Câteodată este, însă, bine să spună și „aici nu, lucrurile merg bine”. Aici merg bine. (...) Mi-a plăcut discuția, mulțumesc! Acum, vreau să vă salut, dar în ordine inversă!

Domnule Președinte El-Sisi, Domnule Prim-ministru, Domnule Ambasador Ischinger, Excelențe, Doamnelor și domnilor,
Îmi face o deosebită plăcere să mă adresez unui auditoriu atât de distins, sub prestigioasele auspicii ale Conferinței de Securitate de la München, într-un moment în care țara mea, România, deține Președinția Consiliului Uniunii Europene. Într-adevăr, Securitatea în Europa și Apărarea Europei sunt cu siguranță subiecte esențiale și de actualitate.     
Punctul de plecare inevitabil al oricărei discuții pe teme de securitate și apărare este complexitatea mediului internațional actual. Ne confruntăm în același timp atât cu amenințări clasice, cât și asimetrice, din diferite direcții strategice. Și acestea nu sunt îngrijorări doar la nivelul politicienilor, al militarilor și al strategilor. Astăzi, temerile cu privire la securitate reprezintă o preocupare predominantă a cetățenilor noștri europeni. În același timp, sistemul internațional multilateral se află sub o presiune crescândă, iar adaptarea sa la noile realități este pentru noi probabil cea mai mare provocare. 
Care ar fi trebui să fie răspunsul nostru european la aceste provocări? Răspunsul meu este coeziunea, în sensul său cel mai larg. Întrucât discuțiile cu privire la viitorul Europei sunt prioritare pe agenda europeană în timpul actualei Președinții a Consiliului Uniunii Europene, deținută de România, este nevoie de o abordare coezivă și incluzivă din partea Statelor Membre și a instituțiilor europene.  
De aceea, acest mesaj de unitate și de coeziune definește fundamental prioritățile Președinției României la Consiliul Uniunii Europene. Abordarea noastră se concentrează pe facilitarea consensului, pe eliminarea diviziunilor și pe găsirea unei poziții comune în ceea ce privește modalitățile incluzive de consolidare a Uniunii.   
Securitatea și apărarea nu fac excepție. Dimpotrivă, acestea reprezintă componente fundamentale ale viitorului Uniunii – ele dau credibilitate acțiunii noastre externe și sunt o garanție a faptului că ne păstrăm și ne dezvoltăm vocația noastră pentru multilateralism. 
Ce am realizat până acum? De câtva timp, din foarte multe motive, progresul nu a fost uniform. Cu toate acestea, în special în ultimii doi sau trei ani, am obținut rezultate semnificative în toate domeniile – capacități de apărare, cooperare în domeniul industriei de apărare, angajamente operaționale. De asemenea, am înregistrat progrese semnificative și în ceea ce privește crearea condițiilor pentru ca Uniunea Europeană să aibă un rol mai ambițios în gestionarea crizelor civile. Acesta este doar începutul – dar este unul promițător, oferind o bază solidă pentru activitatea noastră viitoare.  
Însă nici una din aceste realizări nu ar fi fost posibilă fără o voință politică puternică, întărită prin contribuții concrete din partea statelor membre ale Uniunii Europene. Și mai important însă, aceste realizări au fost posibile datorită convingerii din ce în ce mai puternice că a coopera în domeniul apărării trebuie să devină regulă, ca singura modalitate de a depăși fragmentarea care ne periclitează eforturile.  
Politica de Securitate și Apărare Comună, cu toate dimensiunile sale, se bazează pe credința comună a statelor membre că a ne trimite oamenii în misiuni sub steagul Uniunii Europene este mai eficient și mai credibil decât să acționăm  în cadrul unei coaliții restrânse. 
Incluziunea, flexibilitatea și echilibrul geografic ar trebui să rămână principiile noastre călăuzitoare. Cooperarea Structurată Permanentă, sau PESCO, este unul dintre răspunsurile la falsa dilemă între eficiență și incluziune și are potențialul de a genera o evoluție semnificativă, dacă ne asigurăm că proiectele de cooperare vor contribui la identificarea unor soluții pentru decalajele existente în asigurarea capabilităților la nivel european. Acum ar trebui să ne concentrăm pe implementare. Este nevoie să păstrăm impulsul și să stimulăm progresul în continuare. Este nevoie să conectăm diferite inițiative, să ne asigurăm că se coordonează și se completează reciproc. Este nevoie, de asemenea, să investim mai mult în coeziunea noastră internă, care, în acest caz, se traduce prin convergență strategică.  
Obiectivul principal, după părerea mea, ar trebui să fie un Angajament European Sporit.
Sporit – deoarece este clar că este nevoie să facem mai mult. European – deoarece astfel de noi eforturi vor fi întreprinse prin intermediul Uniunii Europene, fără a exclude alte structuri. Angajament – deoarece eforturile noastre ar trebui să aibă drept rezultat reînnoirea angajamentului față de NATO și de Națiunile Unite.
Pe aceste linii de acțiune, un input consolidat din partea Uniunii Europene la securitatea internațională va aduce noi garanții partenerilor noștri strategici, acelor parteneri de care avem nevoie pentru a fi eficienți și credibili. Iar acest lucru duce la întrebarea – este acesta momentul potrivit pentru a fi mai ambițioși?
Doamnelor și domnilor,
În acest an sărbătorim 70 de ani de existență a NATO și 20 de ani de cooperare europeană în domeniul securității și apărării. Este, într-adevăr, momentul potrivit pentru a aprofunda reflecția asupra modului de optimizare a sinergiei strategice între aceste două organizații. Ar trebui să ne concentrăm pe dezvoltarea unui demers armonizat.    
Ar trebui să obținem acest lucru prin îmbinarea rolului unic, evolutiv și cuprinzător pe care îl are NATO în apărarea noastră colectivă cu abordarea integratoare a Uniunii Europene în gestionarea crizelor și cu capacitatea sa unică de a aduce împreună o mare varietate de instrumente și resurse.  
În acest context, securitatea și apărarea ar trebui să fie un catalizator pentru diminuarea animozităților temporare de peste Atlantic. Nu ne putem permite nici un fel de înțelegere greșită pe subiecte cu asemenea implicații strategice. Trebuie să evităm inițiative care sugerează competiția transatlantică și să ne concentrăm pe construirea unui consens mai puternic pe problemele pe care trebuie să le rezolvăm împreună. Complementaritatea și evitarea dublării  între Uniunea Europeană și NATO sunt cuvintele cheie ale acestui demers.   
Pentru că vorbim despre complementaritate și rolul pe care îl are NATO în apărarea noastră colectivă, nu putem ignora provocările cu care ne confruntăm pe Flancul Estic. În timp ce Uniunea Europeană își pune în aplicare deciziile cu privire la sancțiuni - și ar trebui să continue să o facă cu strictețe – este nevoie ca NATO să își întărească în continuare postura de descurajare și apărare pe Flancul Estic.
De aceea România sprijină ferm o coeziune crescută pe Flancul Estic, între nordul și sudul acestuia. Într-adevăr, regiunea Mării Negre, unde provocările la adresa mediului de securitate sunt în creștere, apar din ce în ce mai des provocări la adresa mediului de securitate, după cum am văzut recent, are nevoie de o prezență NATO mai accentuată.
Doamnelor și domnilor,
Fără îndoială, un reper al Președinției noastre la Consiliul Uniunii Europene va fi Summitul informal de la Sibiu, din data de 9 mai, anul acesta, care va avea loc chiar înainte de alegerile pentru Parlamentul European. Credem că acest Summit va reprezenta un bun prilej să transmitem un mesaj de unitate, de angajament pro-european și să proiectăm o perspectivă pozitivă pentru viitorul Uniunii Europene. 
Vom atinge acest obiectiv prin stabilirea, la Sibiu, a direcțiilor Agendei Strategice UE pentru 2019-2024, și prin aducerea politicilor sale mai aproape de cetățeni, astfel încât să ne asigurăm că obiectivele Uniunii Europene sunt adaptate cât de mult posibil la așteptările legitime ale acestora. 
În acest context, dezbaterea cu privire la alcătuirea viitoarei Agende Strategice a Uniunii Europene va fi instrumentul potrivit pentru a reflecta asupra celor mai bune modalități de a dezvolta dimensiunea de apărare și securitate a proiectului european.
Vă mulțumesc!
Este evident că principalele obiective pe care aș dori să le evidențiez sunt exact cele la care s-a referit și domnul Președinte El-Sisi și țin să-i mulțumesc pentru organizarea acestui Summit [Summitul UE-Liga Statelor Arabe]. Este oportun și are loc chiar în țara în care trebuie să aibă loc. Este evident că avem nevoie de o colaborare mai intensă, mai bună, mai strânsă. Avem deja formate de lucru foarte bune în care sunt implicate Statele Arabe și UE, care lucrează împreună pe diferite probleme, dar eu consider că este timpul să aibă loc și un Summit. Este timpul ca toți liderii să se angajeze pe deplin în această colaborare.
Pentru că avem multe subiecte de discutat, multe probleme de abordat. Eu sunt optimist. Ne aflăm în poziția de a rezolva aceste probleme, dar niciunul dintre noi nu va putea să le rezolve singur. Trebuie să lucrăm împreună. Cred că multe dintre problemele pe care le-am discutat de o parte sau de alta a Mediteranei pot fi mult mai bine rezolvate dacă le discutăm împreună. Desigur, este vorba despre crizele din regiunea aceasta, despre migrație, despre –deosebit de important, – dezvoltarea economică, despre colaborarea în domeniul economiei. Evident că este vorba și despre colaborarea în domeniul securității. Cred că împreună vom găsi cele mai bune modalități de a aborda aceste probleme pentru a găsi cele mai bune soluții.  Pentru mine, personal, ca Președinte al României, acest Summit are o importanță deosebită, pentru că, vedeți dumneavoastră, țara noastră are o legătură de lungă durată, aprofundată, foarte bună, cu lumea arabă. Aceasta este una dintre constantele politicii externe a României, așa că eu, personal, am mari așteptări de la acest Summit și îl aștept cu nerăbdare.  
Mulți dintre prietenii și aliații noștri nu au fost foarte conștienți de importanța regiunii Mării Negre și nu mă refer acum doar la Marea Neagră în sine, ci la toată regiunea geografică pe care noi o numim regiunea Mării Negre.  Din păcate am avut, chiar de curând, evenimente care au demonstrat că regiunea este complicată -  din punct de vedere securitar, din punct de vedere economic. Aș adăuga că multe tensiuni își au originile în evoluțiile istorice, dar noi, din păcate, avem aici tensiuni provocate de cauze mai recente. Trebuie să le facem față. Situația evoluează, nu e ceva foarte clar, nu putem să tragem linie și să delimităm tabere. Este ceva fluctuant, și din punct de vedere al securității strategice, aș spune că regiunea este complicată, complexă, nu este ceea ce am putea numi un context stabil, sigur; avem de-a face cu un context schimbător. De aceea România a încercat, și trebuie să spun că a și reușit, să atragă atenția prietenilor și aliaților noștri asupra situației în cauză.  
În ultimii doi sau trei ani, am reușit să creștem gradul de conștientizare în cadrul NATO. Avem acum o strategie cu privire la regiunea Mării Negre, avem o prezență bună în zona Mării Negre. Avem multe inițiative – ar dura să le enumerăm aici, știm despre ce este vorba. De aceea eu tot timpul subliniez: „Dragi prieteni, dragi aliați, vă rugăm, lăsați-ne pe noi să avem grijă de Flancul Estic”. Aceasta nu înseamnă că vom neglija Flancul Sudic sau alte zone unde trebuie să avem prezență NATO. Dar Flancul Estic reprezintă o situație specială și cred că dacă vrem să acționăm cum se cuvine, trebuie să avem grijă să abordăm Flancul Estic cât mai serios și mai unitar. Nu trebuie să credem că dacă separăm Nordul Flancului Estic de Sudul Flancului Estic ar fi util. Nu e decât un singur Flanc Estic, care are problemele sale specifice, iar noi, România, ne aflăm pe Flancul Estic așa că ne interesează foarte mult toate aceste proiecte, toate aceste evoluții și dacă vorbim în cadrul NATO despre descurajare, clar este vorba despre Flancul Estic. Aceasta este o preocupare constantă pentru România. Nu este ceva ce ne dorim, dar suntem conștienți că așa trebuie să privim problema. Trebuie să recunosc că prietenii și aliații noștri țin foarte mult seama de preocupările noastre așa că am reușit să construim o mulțime de programe comune foarte bune în ultimii ani.  
Dacă există un subiect pe care l-am discutat în cadrul tuturor Consiliilor Europene din ultimii ani, cu siguranță acesta este Brexit, dintr-un motiv bine întemeiat, pentru că suntem extrem de preocupați. Noi, UE27 – regretăm că această hotărâre s-a adoptat printr-un referendum. Desigur, respectăm acest lucru, dar asta nu însemnă că ne bucurăm. Este o problemă. Este o mare problemă. Așa că am decis, ceea ce eu consider că este foarte bine, să desemnăm o echipă de negociatori, cu un foarte bun negociator-șef, Michel Barnier. Deci au negociat timp de aproape doi ani. Am ajuns la un acord bun. Eu îl consider foarte bun. L-am aprobat, UE27 l-a aprobat. Așadar, acum suntem în faza în care așteptăm aprobarea părții britanice. Iată că aici lucrurile s-au complicat puțin, așa cum știm cu toții. Sunt o serie de discuții în Parlamentul britanic, o serie de demersuri și oamenii se întreabă: „Oare totul se va finaliza cu o retragere ordonată și cu relații viitoare bune sau fără un acord și fără vreo înțelegere în ceea ce privește relațiile viitoare?”. Sincer, nimeni nu are vreun răspuns deocamdată despre cum va avea loc retragerea în cele din urmă. Noi suntem în favoarea unei retrageri ordonate, pentru aprobarea acordului, care este cel mai bun acord posibil și când spun cel mai bun posibil, chiar așa este. În cadrul negocierilor politice sau economice, este imposibil să găsești o soluție care să fie ideală pentru ambele părți, întotdeauna este nevoie de un compromis, asta înseamnă negociere. Iar noi am găsit un compromis bun. Acest acord este unul bun; este cel mai bun care se putea obține. Vom vedea. Aceste probleme se vor clarifica în următoarele săptămâni, pentru că timpul trece, 29 martie este data limită și va trebui să avem un răspuns până atunci. Dar dați-mi voie să afirm: fie că vom avea o retragere ordonată, sau un Brexit fără acord, sau sub o altă formă, vom vedea, însă relațiile viitoare sunt extrem de importante pentru toți și aici, cred eu, toată lumea este de acord că  vom avea o relație viitoare bună cu Regatul Unit și acest lucru este extrem de important. Nu este vorba doar de felul în care Brexit va fi pus în practică, ci despre ceea ce urmează să construim noi pentru următorii ani, pentru următoarele zeci de ani, și este evident că avem nevoie unii de alții. Relația viitoare va fi una bună. Nu este încă foarte clar ce formă concretă va avea Brexit-ul în sine. Întrebarea dumneavoastră era despre ceea ce face România. România se poziționează clar în favoarea unei retrageri ordonate. România se pronunță clar în favoarea unei aprobări a acestui acord negociat. Vă mulțumesc!

Excelența Voastră, domnule Președinte El-Sisi,  Excelența Voastră, domnule Președinte Tusk,  Altețele Voastre Regale, Excelențele Voastre, Doamnelor și domnilor, Dragi colegi,
Doresc să adresez felicitări Președintelui El-Sisi și Președintelui Tusk pentru organizarea acestui eveniment.
Îmi face o deosebită plăcere să mă adresez dumneavoastră la acest prim Summit Euro-Arab, care se desfășoară în timpul primei Președinții a României la Consiliul Uniunii Europene.
Reuniunea de astăzi este deosebit de importantă și are loc într-o perioadă marcată de numeroase provocări și incertitudini, dar, în același timp, cu multe oportunități. După cum s-a dovedit de nenumărate ori, regiunile noastre sunt strâns interconectate. 
Susțin, așadar, pe deplin o cooperare pragmatică, realistă și din ce în ce mai strânsă între Uniunea Europeană și Liga Statelor Arabe, ca unică modalitate de a produce rezultate concrete.
Într-adevăr, avem nevoie de un parteneriat puternic pentru a găsi soluții comune la problemele noastre actuale, care prezintă diverse riscuri, precum migrația, radicalizarea și terorismul, dar și pentru a aborda provocări pe termen mediu și lung, precum schimbările climatice, dezvoltarea durabilă și crearea de locuri de muncă. În acest scop, trebuie să venim cu proiecte comune concrete, care să producă schimbările pe care le așteaptă națiunile noastre.
Economia este motorul transformării pozitive și ar trebui să fie în centrul eforturilor noastre conjugate.
Uniunea Europeană și Liga Statelor Arabe, respectiv statele membre ale acestor organizații, trebuie să lucreze împreună pentru o integrare economică mai accentuată la nivel regional și între regiunile noastre.
Această integrare ar trebui să se concentreze, de asemenea, pe promovarea și facilitarea liberului schimb de bunuri și servicii, precum și a investițiilor. Schimburile comerciale și investițiile contribuie la dezvoltarea durabilă, la reducerea sărăciei și la crearea de locuri de muncă. Totodată, asigură deschiderea țărilor și regiunilor noastre una față de cealaltă mai mult decât orice altă abordare politică.
Migrația rămâne o provocare importantă. Trebuie să abordăm cauzele profunde ale acestui fenomen și să cooperăm îndeaproape cu țările de origine și de tranzit.
Am convingerea că doar prin parteneriate și cooperare aprofundată vom fi eficienți în această privință.
În ceea ce privește lupta împotriva terorismului, cooperarea dintre Uniunea Europeană și Liga Statelor Arabe este vitală. La fel de importante sunt implicarea regională în combaterea terorismului, creșterea responsabilității locale și sprijinul internațional, atunci când este cazul.
România se opune cu tărie tuturor formelor de terorism și de extremism violent. Ar trebui să ne axăm pe soluționarea cu prioritate a cauzelor profunde ale acestora. Elementele cheie în această privință sunt dezvoltarea rezilienței și cooperarea sporită. 
Evoluțiile în regiune în ultimii ani au cunoscut o serie de crize care, în ciuda eforturilor actorilor locali și ale comunității internaționale, continuă să afecteze securitatea tuturor. Orice soluție la astfel de crize trebuie să ia în considerare pozițiile, opiniile și sensibilitățile statelor din regiune, începând cu cele mai afectate.  
Onorată asistență,
Sunt extrem de bucuros să observ astăzi, la acest Summit istoric, că împărtășim o serie largă de viziuni asupra celor mai presante provocări cu care se confruntă statele noastre. De aceea, trebuie să aprofundăm relațiile noastre și să susținem măsuri eficiente de implementare pentru a obține rezultate concrete.
Vă mulțumesc pentru atenție!

Domnule Procuror General, Stimată doamnă Președinte, Doamnă Director, Domnule Vicepreședinte, Excelențe, Stimate doamne și domni procurori, Doamnelor și domnilor,
 A devenit deja o tradiție să particip la prezentarea raportului anual de activitate al Ministerului Public și vă mulțumesc pentru invitație! Înainte de toate, vreau să vă felicit pentru rezultatele muncii depuse pe întregul parcurs al anului trecut, care se reflectă în concluziile bilanțului prezentat de către domnul procuror general!
2018 a fost un an plin, cu multe provocări, în care subiectele legate de domeniul justiției au continuat să facă agenda publică, au continuat să fie în topul agendei publice, din cauza insistenței obsesive a actualei majorități de a interveni politic tocmai într-un domeniu a cărui independență trebuie garantată.
În anii `90, când România făcea primii pași în instituirea regimului democratic, prin redactarea Constituției, piatră de temelie a oricărei democrații, legiuitorul constituant a conferit Ministerului Public un rol de o importanță deosebită, cel de a reprezenta interesele generale ale societății, de a apăra ordinea de drept, precum și drepturile și libertățile cetățenilor.
Această misiune a Ministerului Public nu este una deloc ușoară, cu atât mai mult cu cât în ultimii doi ani atacurile la adresa corpului procurorilor au devenit din ce în ce mai virulente.
Când tocmai persoanele care au interese directe să scape de cercetări penale sunt cele care fac legile în domeniul justiției, atunci însăși temelia statului de drept este amenințată.
Pentru a-și putea realiza rolul său fundamental, atât Constituția, cât și legea specială au recunoscut procurorului  statutul  de magistrat,  parte  a autorității judecătorești. Imparțialitatea, integritatea și profesionalismul sunt garanțiile care legitimează activitatea procurorului și îi asigură credibilitate la nivelul societății.
Din păcate, după aproape 30 de ani de la recâștigarea libertății în România, încă mai există politicieni cu reflexe autoritare, care se consideră îndreptățiți să își acorde privilegii. Principiul statului de drept, care stă la baza democrației, vizează domnia legii și subordonarea statului față de drept, adică temperarea tendințelor abuzive și consacrarea de garanții, inclusiv jurisdicționale, care să asigure respectarea drepturilor și libertăților cetățenilor prin autolimitarea statului și încadrarea autorităților publice în coordonatele dreptului, nu ale arbitrariului politic.
În anul care s-a încheiat, au avut loc modificări importante ale legislației privind statutul judecătorilor și procurorilor, organizarea judiciară și organizarea și funcționarea Consiliului Superior al Magistraturii.
Ministerul Public a tras semnale de alarmă cu privire la dispozițiile de natură să afecteze statutul procurorilor și activitatea acestora și și-a manifestat disponibilitatea de a explica parlamentarilor și Guvernului adevăratele probleme ale sistemului judiciar.
Din păcate, opțiunea acestora, opțiunea parlamentarilor, a fost să ignore atât opiniile corpului procurorilor, cât și recomandările ferme venite din partea Comisiei de la Veneția și a Comisiei Europene, inclusiv prin raportul Mecanismului de Cooperare și Verificare.
Mai mult, Guvernul insistă în practica folosirii abuzive de ordonanțe de urgență, care produc, așa cum vedem în ultima perioadă sau ultima ordonanță 7, efecte dintre cele mai profunde și grave în interiorul sistemului de justiție.
Afectarea carierei procurorului și judecătorului, tentativa tot mai evidentă de control politic asupra unor parchete, insistența de a spori puterile Secției pentru investigarea infracțiunilor din justiție, în ciuda faptului că forurile europene au criticat sever înființarea acesteia, toate acestea reprezintă motive serioase de îngrijorare.
Transpunerea în legislația națională a recomandărilor cuprinse în rapoartele Comisiei Europene, Comisiei de la Veneția și GRECO nu este facultativă, dar cei de la putere preferă, din motive lesne de înțeles, să le ignore.
Statutul procurorului a fost și este în continuare sub asaltul unor autorități politice, care urmăresc supunerea acestuia voinței politicului, care prin esența sa este subiectivă, partizană și schimbătoare.
În ciuda acestui atac susținut asupra justiției și a încercărilor factorilor politici de subordonare a procurorilor, idealurile, principiile și normele care vă ghidează activitatea trebuie să rămână aliniate atât la interesele generale ale societății, cât și la valorile europene.
Activitatea dumneavoastră este una indispensabilă realizării actului de justiție și apărării drepturilor și libertăților cetățenilor, de aceea vocea dumneavoastră trebuie să fie ascultată mai ales atunci când îndeplinirea misiunii pe care o aveți este îngreunată sau chiar pusă în pericol.
Românii își doresc o țară mai bună, au nevoie de siguranța oferită de domnia legii, de egalitate de tratament în fața acesteia, indiferent de funcții, statut social sau putere financiară și, mai mult decât atât, românii își doresc o țară fără corupție.
Doamnelor și domnilor,
Este responsabilitatea tuturor celor care activează în sfera puterii legislative și executive să protejeze statul de drept și să garanteze drepturile și libertățile cetățeanului.
Din această perspectivă, rolul magistraților este esențial. Curajul, integritatea și dorința constantă de a oferi cetățenilor o țară mai sigură, unde cei care încalcă legea nu scapă nepedepsiți, restituind societății și prejudiciul cauzat, sunt repere importante în activitatea dumneavoastră.
Misiunea instituțională a magistratului nu trebuie sub nicio formă să fie deturnată, chiar dacă în ultima vreme presiunile asupra procurorilor s-au intensificat, iar interferența factorului politic în actul de justiție a devenit din ce în ce mai pregnantă.
Aveți de partea dumneavoastră un aliat foarte puternic: societatea românească, care a înțeles, în ansamblul său, că România nu poate progresa cât timp justiția nu este lăsată să își facă treaba. Justiția este în primul rând un serviciu public, iar creșterea de la an la an a încrederii cetățenilor în justiție este un semnal că democrația din România se maturizează.
Dincolo de misiunea lor constituțională, magistrații reprezintă un reper moral în societate. Tocmai de aceea, orice abatere de la norme și orice abuzuri trebuie corectate și sancționate cu celeritate, pentru ca efectul lor să nu se răsfrângă asupra majorității, a celor care își realizează activitatea cu profesionalism, sub coordonatele unor înalte standarde etice.
Privind spre viitor, România are nevoie în primul rând de stabilitate, nu doar la nivel politic, ci și la nivel legislativ. Schimbările rapide prin care trece societatea de astăzi și complexitatea raporturilor sociale aduc provocări pe măsură. De aceea, activitatea de prevenire a fenomenului infracțional și dezvoltarea de politici publice care să o susțină, de la educația juridică a tinerilor derulată în școli, la cea vizând adulții, nu trebuie deloc neglijate.
Doamnelor și domnilor,
Am fost și rămân un susținător ferm al unei justiții independente și funcționale, care garantează și respectă drepturile și libertățile cetățenilor. Veți găsi întotdeauna în mine un partener în respectarea legii și în realizarea misiunii constituționale a Ministerului Public.
Încrederea de care vă bucurați în rândul opiniei publice trebuie să vă onoreze și să vă determine să vă desfășurați activitatea cu aceeași verticalitate, arătând constant că principiul constituțional conform căruia nimeni nu este mai presus de lege este o realitate, și nu un simplu deziderat.
Vă felicit și vă mulțumesc!

Stimată doamnă Secretar General, Domnule Președinte al Agenției Universitare a Francofoniei,
Excelențe, Doamnelor și domnilor, Dragi profesori și elevi, Mesdames, messieurs,
Mă bucur să vă primesc la București, stimată doamnă Mushikiwabo, în prima dumneavoastră vizită ca Secretar General al Organizației Internaționale a Francofoniei.
Deschidem astăzi manifestările dedicate Francofoniei, care au devenit deja tradiționale în peisajul politic, cultural și educațional al lunii martie în România, ca și în întreaga lume francofonă.
Prezența dumneavoastră aici, doamnă Secretar General, este o confirmare a importanței și a rolului României în Organizația Internațională a Francofoniei.
Doamnelor și domnilor,
Pentru România, a face parte din marea familie francofonă înseamnă mai mult decât un patrimoniu cultural comun, înseamnă apartenența națiunii noastre la valori și opțiuni fundamentale. Modernitatea și europenizarea țării noastre s-au construit pe principii și idealuri promovate în lume prin intermediul limbii franceze, desăvârșindu-se în politică, educație și cultură.
Francofonia, însă, nu este doar despre trecut. Astăzi, marile provocări internaționale fac mai actuale ca oricând obiectivele și misiunile Organizației Internaționale a Francofoniei.
Angajamentul dumneavoastră, doamnă Secretar General, în dosarele care privesc consolidarea relevanței Organizației în cadrul multilateralismului, schimbul de expertiză între țări și regiuni francofone, economia digitală, egalitatea între femei și bărbați, ca și problematica tineretului ne-au convins să vă susținem candidatura la Sommet-ul de la Erevan de anul trecut.
Mă bucur să constat că o serie dintre prioritățile mandatului dumneavoastră sunt și ținte ale societății noastre, direcții în care mișcarea francofonă se poate bizui pe sprijinul politic și pe experiența României.
Mișcarea francofonă spune lumii, de aproape 50 de ani, că ceea ce omenirea are mai valoros este diversitatea în care omul își exprimă libertatea și creativitatea.
În valorizarea libertății, societatea omenească nu cunoaște un alt instrument mai bun decât educația.
Educația este un contributor primordial în construirea unei lumi incluzive, a păcii și a dialogului pașnic între civilizații.
Educația este, totodată, calea care le permite tinerilor să descopere valorile și să-și stabilească țintele pentru a se forma profesional, civic sau politic. O astfel de abordare nu va întârzia să dea rezultate.
Un exemplu elocvent în acest sens este prezența alături de noi a unor tineri remarcabili.
Mă bucur să vă salut, dragi olimpici și premianți la concursurile naționale și internaționale de limba franceză!
Vă felicit pentru rezultate, pe voi, dar și pe profesorii voștri, și vă îndemn să continuați explorarea diversității culturale a umanității!
Stimată doamnă Secretar General,
Doamnelor și domnilor,
În calitatea sa de far al francofoniei în regiune, România derulează o serie de proiecte care pot deveni modele de urmat pentru celelalte state din Organizație.
Mă refer aici la programul burselor academice de cercetare Eugène Ionesco de care, din 2007, au beneficiat tineri din 39 de țări.
Un exemplu similar este proiectul România Educată, o prioritate a mandatului meu, care este cea mai amplă dezbatere publică din societatea românească de până acum dedicată educației.
Abordarea sa participativă și integratoare a contribuțiilor tuturor celor interesați, de la simpli cetățeni la instituții și organizații, poate fi un model și pentru situații similare din spațiul francofon.
Scopul nostru este să ne asumăm, ca societate, o viziune pe termen lung pentru educație, o strategie care să formeze copiii de astăzi, astfel încât să poată să răspundă corect provocărilor de mâine.
În acest context, al preocupărilor pentru o adecvare a educației la provocările viitorului, am apreciat proiectul Inițiativei pentru Dezvoltarea Digitală în Spațiul Universitar Francofon (IDNEUF 4) și am decis ca, de Ziua Internațională a Francofoniei, să-i acord Înaltul Patronaj.
Urez succes manifestărilor care vor avea loc în perioada 18-21 iunie 2019 la București!
Doamnelor și domnilor,
Românii nu uită că prima deviză a tricolorului național a fost «Dreptate și frăție», adusă de studenții români revoluționari de la Paris, în 1848.
Anul acesta se împlinesc 30 de ani de la revenirea României pe traseul dezvoltării democratice, iar acum exact 29 de ani, Proclamația de la Timișoara dădea expresie idealurilor în numele cărora se înfăptuise, cu sacrificii, Revoluția Română: libertate, pluralism, democrație.
Respectarea drepturilor omului și a statului de drept, lupta împotriva intoleranței, protejarea persoanelor aparținând minorităților și cultivarea diversității culturale, valori și obiective constitutive ale francofoniei, ne sunt, din perspectiva trecutului nostru recent, cu atât mai apropiate, mai relevante.
Limba franceză are privilegiul de a fi dat rezonanță internațională și ecou istoric cuvintelor liberté, egalité, solidarité - Libertate, egalitate, solidaritate.
Astăzi, concetățenii noștri așteaptă de la clasa politică să dea acestor dimensiuni ale cetățeniei democratice un conținut contemporan, adecvat provocărilor cu care ne confruntăm.
Să auzim, să înțelegem și să împlinim speranțele lor! Acesta este mesajul cu care, în numele cetățenilor României, salut Ziua Internațională a Francofoniei!
Vă mulțumesc!

Știți, apropo de bănci - nu poate să îți placă la catedră dacă nu ți-a plăcut în bancă. Păreți viitori și actuali dascăli foarte buni după cum stați în bănci.

Dragi profesori și elevi, Domnule Președinte al Romanian Business Leaders, Stimați reprezentanți ai mediului de business, Onorată asistență,
Mă bucur să fiu prezent la un eveniment dedicat celor care se implică să schimbe în bine România în cel mai eficient mod posibil: prin educarea, cu dedicație și perseverență, a copiilor săi, a copiilor României. Gala de astăzi arată că societatea oferă recunoaștere profesorilor cu merite deosebite, chiar dacă, din păcate, de prea multe ori, statul nu este capabil să o facă.
Sectorul privat, atât de defăimat mai nou de unii politicieni tributari reflexelor comuniste, autoritariste, merită apreciat pentru angajamentul de a fi tot mai prezent în viața comunității și de a suplini nevoi pe care actuala guvernare pur și simplu le ignoră. Din experiența mea de dascăl, știu că hotărâtoare pentru succesul adultului de mâine este interacțiunea dintre elev și profesor.
Capacitatea de a inspira, de a încuraja un tânăr să-și dezvolte abilitățile și să devină performant reprezintă esența acestei profesii de care, recunosc, sunt încă puternic atașat și care este foarte importantă pentru viitorul societății noastre.
Pe parcursul mandatului de Președinte, am adus în atenția opiniei publice o serie de teme din zona învățământului, reunite în cadrul Proiectului «România Educată», a cărui formă preliminară am lansat-o în dezbatere în decembrie anul trecut.
Vă invit să ne scrieți și să ne împărtășiți experiența dumneavoastră, dar și ideile pe care le aveți legate de cum ar trebui să arate sistemul de învățământ în România la orizontul anului 2030.
Cariera didactică a fost una dintre cele mai intens dezbătute teme ale Proiectului «România Educată». Din toate discuțiile pe care le-am avut au reieșit mai multe deziderate clare, precum nevoia de a susține cadrele didactice printr-un proces riguros de selecție, dar și prin formare inițială și formare continuă de calitate, cu o pronunțată expunere la medii diverse de învățare.
Vorbim apoi de nevoia dascălilor de fi sprijiniți prin mentorat și de a nu mai fi împovărați de excesul birocratic care ajunge, de exemplu, să condiționeze promovarea de pregătirea unor stufoase dosare cu acte.
Ce a mai reieșit din dezbateri este și necesitatea unor echipe funcționale și suficiente de consilieri școlari, care să vină în sprijinul cadrelor didactice. Dascălii au nevoie de acces ușor la specializări suplimentare și de diversificarea rolurilor pe care le pot adopta în școli. Nu în ultimul rând, cei care au performanțe trebuie să fie răsplătiți, iar cei care nu fac cinste acestei profesii să părăsească sistemul de educație.
În orice discuție despre îmbunătățirea calității procesului educațional, cadrele didactice trebuie privite ca un partener-cheie și nu ca un actor pasiv, supus dispozițiilor sau deciziilor statului de la nivel central. Cea mai bună dovadă sunt chiar cele, până acum, trei – și de astăzi patru – generații de profesori «MERITO».
Dumneavoastră sunteți acei dascăli care nu ați așteptat reformele venite din Parlament sau de la Minister, ci ați venit cu soluții și proiecte proprii, și ați reușit. Vă felicit pentru această implicare și vă urez să continuați să luptați pentru ca fiecare copil din România să aibă o șansă la un viitor mai bun, fiindcă, în definitiv, pentru asta trăiește dascălul, să educe elevul, tânărul, studentul, în așa fel încât el să aibă succes în viață - în viața de tânăr și, pe urmă, în toată viața de membru responsabil al societății.
Doamnelor și domnilor,
Responsabilitatea socială a companiilor românești nu mai este de multă vreme un fenomen izolat, iar eforturile pe care le-au depus acestea în sprijinul comunităților trebuie apreciate și salutate.
Faptul că avem astăzi, aici, mulți oameni de afaceri implicați în proiecte educaționale ne arată că există deschidere din partea sectorului privat pentru cooperarea cu sistemul educațional public din țara noastră. O colaborare care nu poate fi decât de bun augur, mai ales atunci când contribuie la încurajarea exemplelor de bună practică, a cadrelor didactice care promovează educația de calitate, a managementului pro-activ în școli sau a utilizării de echipamente moderne.
Este important ca statul să nu pună piedici mediului de afaceri atunci când acesta vrea să se implice în educație. Investițiile ar trebui să fie încurajate și nu doar sub forma unor sponsorizări pentru dotări, ci și ca parte a unor intervenții mai sistemice.
Eu cred cu tărie că «România Educată» va deveni realitate atunci când va exista o colaborare reală a mediului competitiv de business cu statul pentru o educație incluzivă de foarte bună calitate.
Doamnelor și domnilor,
În anul în care se premiază cea de-a patra generație de profesori «MERITO», ne confruntăm cu provocări severe, care riscă să afecteze însuși fundamentul democratic al României. Multe dintre aceste provocări, care ajung să pună în discuție chiar și parcursul european al țării noastre, au rezultat inclusiv din neglijarea, decenii la rând, a educației românești.
La 30 de ani de la Revoluție și după un secol de unitate națională, românii își doresc un stat de drept funcțional și o economie dezvoltată. De fapt, ambele sunt clădite pe activism civic, gândire critică și pe un spirit antreprenorial bazat atât pe accesul la informație, cât și pe interpretarea corectă a acesteia.
Prin Proiectul «România Educată», mi-am propus să atrag întreaga societate în cea mai amplă dezbatere pe tema educației. Sper ca dumneavoastră, în calitate de agenți ai schimbării în educație, să fiți parte activă și implicată a acestei dezbateri.
În încheiere, dați-mi voie să felicit persoanele premiate astăzi! Meritele dumneavoastră sunt incontestabile și mă bucur că elevii pe care îi îndrumați au șansa uriașă de a beneficia de adevărați mentori în procesul lor educațional.
Câteva cuvinte despre ce am făcut noi înainte să venim în această sală. Am avut o întâlnire cu profesorii «MERITO», o întâlnire foarte bună, din punctul meu de vedere. Cum au perceput-o colegii dumneavoastră probabil o să vă spună după ce plec eu. A fost o întâlnire foarte bună și m-am bucurat că, într-o discuție informală, care nu a durat foarte mult, dar a fost foarte intensă, ați reușit să îmi transmiteți preocupări, gânduri, soluții, idei. Cred că cel mai important lucru cu care am rămas din această întâlnire este că se poate. Deci, haideți să o facem! Mulțumesc!

Domnule președinte Lambertz,
Stimați membri ai Comitetului Regiunilor, distinși reprezentanți ai autorităților locale, comunale și regionale,
Doamnelor și domnilor,
Mă bucur să mă aflu astăzi alături de dumneavoastră la cea de-a opta ediție a Summitului European al Regiunilor și Orașelor, eveniment pe care România îl găzduiește în calitate de Președinție la Consiliul Uniunii Europene.
În mai puțin de două luni, vom organiza cel mai important eveniment politic al Președinției României la Consiliul Uniunii Europene: Summitul informal de la Sibiu, în cadrul căruia vom discuta orientările și viziunile noastre pentru consolidarea proiectului european și pentru definirea Agendei Strategice a Uniunii pentru perioada 2019-2024.
Evenimentul de astăzi se integrează deplin în procesul de reflecție privind viitorul proiectului european, fiind un moment important al drumului nostru comun către Sibiu.
Prin cele peste 200 de dezbateri care au avut loc în organizarea Comitetului European al Regiunilor, proces derulat sub motto-ul «Reflecting Europe», dumneavoastră ați avut o contribuție valoroasă, cu atât mai mult cu cât aceasta se bazează pe contactul direct cu cetățenii europeni, pe care, în calitate de aleși locali și regionali, îi reprezentați.
Această legătură directă cu cetățenii conferă pozițiilor Comitetului European al Regiunilor un plus de legitimitate. Iar când vorbim despre actul de guvernanță, legitimitatea este un aspect crucial.
Când ne vom reuni la Sibiu, va trebui să decidem nu numai asupra a ceea ce ne dorim să fie Uniunea Europeană și cum vrem să consolidăm acest proiect, ci și asupra modului în care vom lucra împreună pentru a ne atinge obiectivele în beneficiul cetățenilor europeni.
Dumneavoastră simțiți cel mai bine la nivel instituțional pulsul Europei, atât în ceea ce privește avantajele incontestabile ale politicii de coeziune, care se reflectă în viața de zi cu zi a oamenilor în infrastructură, alimente mai sigure, conectivitate, e-guvernare și multe altele, cât și în ceea ce privește efectele negative ale unor măsuri deficitare.
Din această dublă perspectivă, Comitetului European al Regiunilor, prin rolul său consultativ, este un partener real și angajat în efortul nostru de a apropia mai mult acțiunea europeană de beneficiarii ei - regiunile, orașele, dar cel mai important - cetățenii noștri.
Domnule președinte Lambertz, ați declarat că dumneavoastră și colegii de la Comitetul European al Regiunilor nu vedeți Europa doar în «2D» - în două dimensiuni, cea europeană, respectiv națională -, ci în «3D». A treia dimensiune aparține celor peste 100.000 de comunități locale și celor peste 300 de regiuni pe care le reprezentați.
Aceasta este zona de cooperare directă cu cetățenii europeni, puntea de legătură democratică și fundamentul de care au nevoie cele două dimensiuni pentru a produce politici valabile, solide din punctul de vedere al legitimității democratice și al rezultatelor concrete ale acțiunii noastre.
Doamnelor și domnilor,
Regiunile europene, orașele și comunele, au nevoie de «Europa» pentru a deveni prospere, pentru a se conecta și a fi racordate la rețele mai largi, regionale, transfrontaliere de dezvoltare.
În același timp, însă, Uniunea Europeană are nevoie de entitățile sale regionale, de la care își extrage nu numai legitimitatea sau rațiunea de a acționa, ci și sistemul de norme sociale și civice pe care este clădit proiectul european.
În cadrul acestei interacțiuni, comunicării îi revine un rol cheie. Cetățenii europeni, pe care dumneavoastră îi reprezentați, percep uneori Uniunea Europeană ca fiind prea distantă, prea birocratică și prea lentă în a răspunde multiplelor provocări curente.
Uniunii Europene i se reproșează adesea, cu intenții mai bune sau mai puțin bune, deficitul de credibilitate, pe care dumneavoastră, prin activitatea de informare, de comunicare și cooperare cu cetățenii, îl puteți corecta.
Actorii politici la nivel european și, în general, leadership-ul european, sunt percepuți ca o structură mai abstractă și mai distantă, cu reguli extrem de complicate, cu lideri pe care cel mai adesea cetățenii nu îi cunosc.
Aflându-ne în pragul alegerilor pentru Parlamentul European, aceste aspecte devin din ce în ce mai importante.
În actualul context european, preocuparea noastră majoră trebuie să se îndrepte, în mod clar, spre implicarea mai fermă a cetățenilor în procesul decizional european, dar și către eliminarea percepției că există o ruptură între acțiunea comunitară și cetățeni.
Prin prisma dimensiunii locale și regionale a actului politic, o guvernare bună și eficientă la nivel european se reflectă în fapte și rezultate concrete: mai multă coeziune, locuri de muncă de calitate, creștere economică durabilă, infrastructură modernă și conectivitate, eliminarea decalajelor de dezvoltare și îmbunătățirea nivelului de trai sau servicii publice de bună calitate.
Sondajele de opinie din ultima perioadă arată că cetățenii cred în continuare în forța transformatoare a Uniunii Europene, în ciuda faptului că momentul Brexit este unul care influențează negativ întregul nostru spațiu european.
Președinția României la Consiliul Uniunii Europene pornește de la premisa că cele mai importante principii la care trebuie să ne raportăm în momentul de față sunt unitatea și coeziunea Uniunii Europene.
Cheia noului pact de viitor, pe care dorim să-l creionăm la Sibiu, trebuie să rămână, în opinia mea, mesajul de unitate. Am transmis, în intervenția mea de la Parlamentul European din octombrie 2018, în cadrul dezbaterii privind viitorul Uniunii Europene, un apel la unitate, pe care îl reiau cu convingere: viitorul nostru comun trebuie să fie gândit într-o Uniune puternică, unitară, coezivă și clădită pe un fundament stabil de principii și valori.
Prin inițiativa sa, Alianța pentru Coeziune, Comitetul European al Regiunilor ne este un partener important în promovarea principiului coeziunii, care este motto-ul programului Președinției României la Consiliul Uniunii Europene.
Sunt ferm convins că Uniunea Europeană și cetățenii noștri au nevoie de mai multă coeziune.
Să nu percepem acest apel la mai multă coeziune drept o ambiție particulară a statelor membre care au un nivel mai redus de convergență economică. Consider că nevoia de mai multă coeziune este o necesitate pentru toate statele membre, fie că sunt fondatoare ale Uniunii sau au aderat pe parcurs.
România a promovat în mod constant importanța menținerii unității în cadrul Uniunii Europene, fără diviziuni între Est și Vest, între Nordul și Sudul Europei, state membre vechi și state membre noi sau viteze diferite de integrare europeană.
Ne dorim ca inițiativele de consolidare a construcției europene să se bazeze pe o agendă pozitivă, incluzivă, consensuală și orientată spre cetățenii săi.
Aceasta este abordarea pe care o vom promova pentru Summitul European informal de la Sibiu.
Va fi un moment de referință atât pentru Președinția României la Consiliul Uniunii Europene, cât și pentru Uniune în ansamblul său.
Doamnelor și domnilor,
În încheierea intervenției mele, doresc să vă mulțumesc pentru efortul constant pe care îl depuneți în serviciul proiectului european, în special în domeniul comunicării realizărilor și impactului Uniunii asupra vieții cetățenilor.
În acest spirit, vă asigur de sprijinul României și vă urez în continuare mult succes!
Vă mulțumesc!

Dragii mei,
Mă bucur nespus de mult și sunt emoționat să vă revăd în număr așa de mare și așa de entuziaști!
Dragi prieteni europeni,
Bine ați venit în rândul nostru! Sunteți într-o țară europeană, sunteți într-o țară pro-europeană, și ne bucurăm că sunteți alături de noi! O atmosferă excelentă, oameni hotărâți, cu prieteni buni. Ce ne trebuie mai mult?
Ne trebuie votul românilor și îl vom avea!
Această întâlnire de astăzi este una foarte specială, fiindcă ne pregătim de alegeri europarlamentare și, în această ecuație, recunosc că sunt foarte bucuros să îl avem alături de noi, împreună cu foarte mulți prieteni europeni, pe candidatul Partidului Popular European, prietenul meu, Manfred Weber. Manfred, bine ai venit, îți doresc mult succes!
Lupta pentru «O Europă mai bună» este lupta noastră, a tuturor celor pentru care Europa este sinonimă cu pacea, prosperitatea și libertatea tuturor cetățenilor țărilor noastre, din Uniunea Europeană!
Anul acesta, în care au loc alegeri pentru Parlamentul European, este unul simbolic. Se împlinesc 30 de ani de când regimurile totalitare din estul Europei au dispărut, în sfârșit.
Sunt 30 de ani de democrație, sunt 30 de ani de când ne-am recâștigat libertatea, libertatea de a ne putea întoarce, după îndelungi suferințe, în marea familie europeană din care facem parte.
Noi încă ne mai amintim ce înseamnă tirania, ce înseamnă dictatura mediocrității, care ține la putere un grup de privilegiați ai momentului, în timp ce cetățenii onești își pierd libertatea și dreptul nu la bunăstare, dreptul la un trai decent. Dramele acelor ani negri nu se vor mai repeta! Nu în Europa, nu atât timp cât depinde de noi să împiedicăm asta!
Dragi prieteni,
Alegerile pentru Parlamentul European din acest an sunt, de aceea, mult mai importante decât anii trecuți.
Europa nu se poate întoarce în timp! Este responsabilitatea noastră, a tuturor, să dăm startul unei noi ere de prosperitate și siguranță.
Îmi doresc ca Summitul de la Sibiu din 9 mai să reprezinte un reper în proiecția unui astfel de viitor mai bun pentru cetățenii noștri.
Partidul Popular European are capacitatea de a juca în continuare rolul de principală forță politică vizionară la nivelul instituțiilor europene.
Și pentru ca România să conteze în luarea celor mai bune decizii, care să îmbunătățească viața de zi cu zi a oamenilor, este vital să avem o puternică reprezentare în cea mai puternică familie europeană, Partidul Popular European.
Partidul Național Liberal are o vocație europeană și are tradiția apărării democrației românești încă de la înființarea sa, și așa va rămâne!
Dragi liberali, nu uitați niciun moment prețioasa moștenire pe care ați primit-o de la cei care au plătit de multe ori cu viața dragostea lor pentru România!
Acest moment crucial în care ne aflăm este mult prea important pentru viitorul Uniunii Europene și pentru viitorul țării noastre pentru a nu vă dedica toată energia în direcția apărării destinului occidental al națiunii.
Dacă veți fi hotărâți, dacă veți fi mereu de partea principiilor fundamentale ale democrației și statului de drept, dacă veți explica oamenilor cât de multe beneficii europene li se refuză din cauza eșecului actualei guvernări, fiți siguri că românii vă vor fi alături!
Pentru ca viața cetățenilor europeni să fie una mai bună este nevoie ca deciziile de la nivelul Parlamentului European să fie luate de oameni competenți, oameni cu experiență și cărora nu le lipsesc curajul și determinarea să impună schimbările necesare.
Văd în oferta pe care o propune Partidul Național Liberal tocmai aceste persoane capabile să își asume și să ducă la bun sfârșit o astfel de misiune, parteneri loiali ai Popularilor europeni în efortul de a revitaliza cel mai însemnat proiect democratic din care suntem parte: Uniunea Europeană.
Dragi prieteni, Doamnelor și domnilor,
Ne mai despart două luni de momentul scrutinului pentru alegerea eurodeputaților.
Din păcate, aceste alegeri sunt percepute adesea ca fiind mai puțin relevante pentru impactul pe care îl au în viața de zi cu zi a oamenilor.
Este o evaluare complet eronată, pentru că uneori, din cauza formei adesea excesiv de birocratice în care lucrează instituțiile europene, omitem esențialul: oamenii sunt cei care se află în centrul construcției europene, iar instituțiile au misiunea de a fi în slujba oamenilor.
Din această perspectivă, a modului în care cei care merg să ne reprezinte la Bruxelles sau Strasbourg reușesc să asigure un nivel de trai crescut, o viață sigură și prosperă pentru toți cetățenii europeni, scrutinul din 26 mai capătă o importanță deosebită.
Este, totuși, și un moment cu o profundă valență civică, pentru că viitorul Europei trebuie decis de voința oamenilor, nu de neimplicarea lor. Absenteismul înseamnă să le permitem altora să hotărască în locul nostru.
Voi, lideri regionali și locali, sunteți interfața directă cu oamenii și vă îndemn să le transmiteți aceste lucruri cetățenilor din comunitățile pe care le păstoriți.
Votul este, în definitiv, cea mai bună formă de răspuns și sancțiune la discursul populist, eurosceptic și demagogic care a devenit virulent în ultima vreme și în Europa, dar și în România.
Observăm că unele partide politice de la noi, și mă refer în primul rând la PSD, au îmbrăcat haina falsului patriotism, al naționalismului de fațadă și, folosindu-se de o retorică anti-europeană, încearcă să câștige capital electoral inducând oamenilor teama și lipsa de încredere în proiectul și valorile Uniunii. Este modul pesedist cinic și iresponsabil de a face politică.
Dovada maximei ipocrizii este să negi chiar principiile pe baza cărora a fost întemeiată Uniunea Europeană, să ataci instituțiile europene care îți critică derapajele antidemocratice și, în același timp, să ceri votul oamenilor pentru a trimite reprezentanții partidului tău să facă parte tocmai din aceste instituții.
Dragii mei,
A fi bun român și patriot nu înseamnă să fii în antiteză cu Bruxellesul.
Dimpotrivă, România este Europa și Europa este România!
România noastră, România europeană, înseamnă bunăstare, prosperitate, justiție independentă și stat de drept!
Acesta este motivul pentru care românii au ales în 2007 calea unei țări moderne, cu legi corecte, cu oameni liberi, egali în drepturi cu ceilalți europeni. Este calea pe care românii își doresc să continue și sunt convins că vor respinge populismul și vor rămâne atașați valorilor care pot asigura dezvoltarea țării, prosperitate și siguranță, valori care se regăsesc doar în interiorul Uniunii Europene.
Tocmai de aceea voi, cei care vă aflați în această sală, aveți responsabilitatea de a fundamenta politicile cu care veți veni în fața cetățenilor pe aceste principii care stau la baza proiectului european. Principii care încurajează integritatea, și nu divizarea, toleranța, și nu ura, respectul pentru demnitatea umană, și nu discriminarea.
Dragii mei,
Chiar dacă nu este perfect, proiectul european ne-a oferit cea mai lungă perioadă de prosperitate și pace în Europa.
Și, din responsabilitate față de generațiile viitoare, trebuie să ne mobilizăm și să punem laolaltă toate resursele de credință, de inteligență și de energie de care dispunem pentru a-l duce mai departe.
Aceasta nu este o sarcină pe care să o îndeplinească doar aleșii sau reprezentanții noștri, nu este nici datoria exclusivă a șefilor de stat și de guvern, ci este poate cea mai importantă probă de solidaritate pe care suntem datori să o dăm cu toții – cetățeni și politicieni – zi de zi. Și asta vom face!
Vă doresc succes!

Mulțumesc pentru întrebare. Dacă îmi este permisă o scurtă introducere, un fel de răspuns la deschidere și la prima prezentare. Aș începe cu felicitări! Felicitări festivalului! Asta înseamnă felicitări organizatorilor, participanților, sprijinitorilor sau sponsorilor sau finanțatorilor, dar cred că foarte important, și spectatorilor. Niciun festival nu poate să aibă succes dacă nu are spectatori buni și, când m-am pregătit pentru această întâlnire, am citit ce mi-au pregătit colegii, mi-a reconfirmat, un festival crește, cel puțin în aceeași măsură cu ce se prezintă și cui se prezintă. Spectatorii sunt la fel de importanți ca și actorii, pentru a produce un efect de sinergie care face, până la urmă, dintr-un festival un succes. Și dumneavoastră ați reușit, ați crescut de la an la an -  ceea ce pentru un festival care sunt convins că s-a născut ca un festival de nișă - este remarcabil și notabil și am vrut să spun aceste lucruri.
Invitația nu m-a surprins, nu știu de ce vă surprinde că am venit fiindcă eu sunt permanent în căutare de, hai să zicem, provocări și ocazii puțin mai interesante pentru dezbateri. Deci, una peste alta, am venit cu mare plăcere și vă mulțumesc! Nu o să lungesc introducerea fiindcă îmi doresc o, ceea ce s-a anunțat, o dezbatere, deci ceva foarte interactiv și atunci deja aș trece la prima temă. '89 pentru mine este, ca și pentru majoritatea românilor, Revoluția din decembrie '89, un eveniment clar disruptiv. Dar nu numai pentru mulți ca noi este un eveniment care a încheiat o etapă și a deschis altă etapă, este unul dintre puținele evenimente care este disruptiv și pentru societate. Am rupt, clar, cu o etapă nefericită de dictatură comunistă și am început o nouă etapă. Cred că este bine să ne amintim că această nouă etapă nu a venit ușor și nu mă refer doar la evenimentele propriu-zise din decembrie, care au avut o puternică notă tragică și prin numărul mare de victime și prin faptul că o clică și-a arogat repede puterea care nu a fost ușor de luat, deși prin faptul că noi toți ne-am dorit lucruri despre care am visat prea mult și am știut prea puțin: libertate, democrație, autodeterminare, societate liberă, societate civilă și așa mai departe. Și a durat mult, foarte mult, până în ziua de astăzi, căutarea sensurilor profunde ale acestor noțiuni și, dacă îmi permiteți, într-o notă personală, nu pot să-mi imaginez o altă conjunctură nicăieri în lume în care aș fi ajuns eu Președinte. Și cred că este notabil. Nimic nu arăta că așa ceva este posibil și, iată, că oamenii au făcut să fie posibil. Deci, cred că printre acele lucruri la care am visat cu toții și pe care le-am învățat greu, se numără și a face imposibilul posibil.
Doamne ferește de un punct zero. Eu cred că suntem, însă, într-o etapă foarte importantă, în care trebuie să consolidăm ceea ce am câștigat. Faptul că s-a ajuns politic la acest - eu am denumit situația asta un accident democratic. Deci, faptul că s-a ajuns la acest accident democratic, cu un guvern tip proxy, cu un partid care a câștigat pur și simplu niște alegeri și crede că posedă România, arată că ne-am relaxat prea repede sau am crezut prea repede că politica nu ne privește. Istoria, de fiecare dată, ne-a arătat că ne privește și, de câte ori am avut impresia că nu ne privește, ne-am trezit cu o dictatură sau ceva similar. Acum nu este prea târziu, dar, dacă mai stăm un pic, s-ar putea să fi fost prea târziu. Și, paradoxal, remediul este la îndemâna fiecăruia. Este simplu, extrem de simplu, trebuie doar mers la vot. Acest accident al democrației care este actuala guvernare PSD și majoritatea controlată de PSD nu a fost posibilă fiindcă un număr enorm de oameni s-au dus să voteze PSD. Nu, s-au dus tot aceia care au votat și în 2014, și în 2012, PSD. Marea diferență a fost că ceilalți nu s-au dus, din varii motive, nu vreau să intru acum în motivele absenteismului de la alegerile din decembrie 2016. Dar, acest accident al democrației, dacă vrem să fim foarte cinstiți, se datorează mai puțin PSD, atunci, și mai mult absenteismului la alegeri. Democrație fără alegeri nu există, cum nu putem încă să ne imaginăm democrație fără partide și cum, cu certitudine, nu putem să ne imaginăm democrație fără oameni. Şi atunci, lucrurile încep să devină în același timp complicate și simple. E complicat, fiindcă ne dăm seama că mecanismele democratice nu sunt banale, nici simple, și nici un actor singur în întreg circul nu are capacitatea să decidă singur, cel puțin nu pentru o perioadă mai îndelungă. Simplu fiindcă ne dăm seama că atunci când nu funcționează, ni se datorează în parte nouă. Nu trebuie să căutăm vină tot timpul la alții. Cred că este extrem, dar extrem de simplu, într-o singură zi să cheltuim poate o oră, mai mult nu durează, și să mergem să ne exprimăm opinia noastră, nu opinia altuia. Noi exprimăm ce credem noi, sigur, din ce este pe listă. Dacă nu găsim nimic pe listă ce ne convine, acesta nu este motiv să nu mergem. Poate până data viitoare participăm la ceva ce ne convine. Deci, rețetele se cunosc, dar cred că trebuie să ne amintim că depinde de noi, depinde de noi literalmente, depinde de noi ce se întâmplă și, cel puțin în această sală, nu cred că este cineva care își dorește noi accidente ale democrației. Eu cred că toată lumea își dorește o Românie în care poate să trăiască demn, liber, să fie respectat, să îi respecte pe alții și atunci avem șansa să construim o democrație solidă.
Da, este de ajuns să votezi, dar trebuie să votezi, altfel nu funcționează. Cu cât mai mare este numărul de votanți, cu atât mai evident respectă rezultatul voința societății și asta căutăm. Până la urmă, absența de la vot face ca altcineva să o hotărască în locul nostru, or eu nu vreau să vă hotărască altcineva în locul meu în ceva ce este atât de important, este la baza democrației votul. Și atunci, de ce să las pe altul să o hotărască în numele meu? Sunt convins că ați urmărit, în ultima vreme, că apare tot mai des și în tot mai multe circumstanțe ceva ce se numește „wisdom of the crowd”- înțelepciunea mulțimii, despre asta este vorba. Nu poate un individ să fie înțelept în locul mulțimii, iar înțelepciunea națiunii se exprimă la vot, e foarte simplu, dar fără participare nu se exprimă înțelepciunea, se exprimă altceva, ce poate fi manipulat şi este foarte păcat să lăsăm lucrurile meargă înapoi, acolo unde poate fi manipulat. De asta am spus nu vreau să ajungem la un punct zero, nu suntem la un punct zero, nu trebuie să ajungem la un punct zero. Noi am crescut ca și societate, în ultimii 30 de ani am crescut. Nu poate nimeni să nege această creștere, diversificare. Să ne uităm numai în sală. Este inimaginabil așa ceva într-un  moment zero, dar ca să nu ajungem la un moment zero, trebuie să consolidăm ceea ce am câștigat și e simplu, foarte simplu.
Este un proces lent cel al maturizării a ceea ce ați numit societatea civilă, fiindcă, practic, noi nu avem o tradiție. Dacă ne uităm puțin în urmă, nu am avut niciodată în România o tradiție a societății civile. De aceea, această voință nepolitică, dar legitimă a crescut încet și, în continuare, după părerea mea,  vocea ONG-urilor, vocea societății civile, este încă o voce prea mică față de ceea ce ar putea să fie în România. Deci mai este mult, mult loc de creștere. Pe de altă parte, prin felul în care politicul, care a ajuns la putere, a acționat, a mobilizat foarte, foarte multă energie în societate și aș vrea să ne amintim doar de valul imens de proteste după ce apăruse acea nefericită Ordonanță 13, care dintr-o dată, ne-a propulsat în exemplu pozitiv în întreaga lume. Deci societatea românească are resurse, are oameni, are voință, are și știință de organizare, însă suntem încă în faza aceea, când pentru mobilizare, este nevoie de un input foarte puternic. Or, eu mi-aș dori ca societatea civilă să fie la fel de puternică, agilă și implicată şi când input-ul nu este atât de negativ şi de puternic cum a fost acea încercare de Ordonanță 13. Am avut vârfuri, pe urmă am avut perioade mai liniștite, însă în toată perioada din decembrie '89 până astăzi, cred că putem să evaluăm că implicarea societății a crescut, practic, tot timpul. Deci este o creștere evidentă, foarte bună și foarte binevenită. E nevoie în continuare de consolidare și, pentru mine, acum, calitatea de Președinte trebuie să spun că această creștere a implicării, a gradului de implicare, a numărului de participanți mă bucură foarte mult și mă ajută, mă ajută enorm, fiindcă eu nu sunt un fel de director general sau un fel de agent care trebuie să rânduiască lucruri concrete, sunt Președintele care trebuie să aibă grijă de o relație potrivită între stat și societate, între entitățile statului și, știți foarte bine, dacă în orice ecuație părțile sunt dezechilibrate, a crea un echilibru între ele este extrem de dificil. Deci, pentru o societate - vorbesc acum de societate, nu societate civilă, general - pentru o societate care funcționează bine, partea de ONG-uri, de societate civilă trebuie să fie foarte puternică pentru a contrabalansa dorința care apare de multe ori, a statului sau a partidelor politice de a-şi aroga prea multă putere.
Felul în care actuala majoritate acționează și folosește puterea este un mod eminamente primitiv, este un mod de a lua puterea pentru sine. Or, democrația nu asta presupune. Democrația presupune a lua puterea pentru a fi în slujba societății. Ăștia iau puterea ca să aibă ei pentru ei, deci este o diferență enormă între optim și ceea ce avem noi acuma. Dar, cu cât este mai puternică, mai organizată, mai vocală societatea civilă, cu atât mai ușor se readuce întreaga societate într-un echilibru și au fost multe faze în care nu numai m-am bazat pe ceea ce face societatea civilă, am și colaborat destul de mult și, de fiecare dată, recunosc, foarte bine.
O garanție... Garanția pot să fiu doar eu, fiindcă Președintele convoacă referendumul. S-a vorbit mult despre referendum și am spus, în mai multe rânduri, că lucrurile trebuie evaluate din foarte multe puncte de vedere. Știți că, de multe ori, dorința este una, putința este alta. Eu nu am vrut să convoc un referendum doar că se ne aflăm în treabă și să nu treacă, fiindcă nu participă lumea sau nu este suficient interes. Una peste alta, discuția a revenit, cum probabil ați observat, și discuția nu a revenit întâmplător pe referendum. Am primit acum nu multe săptămâni o lege spre promulgare, care clarifica anumite aspecte tehnice legate de alegeri, și de europarlamentare, și de alte alegeri, printre care pesediștii introduseseră un paragraf că împreună cu alegerile europarlamentare nu se poate organiza nimic altceva, nici alte alegeri, nici referendum. Și mi s-a părut foarte suspect. Atât de suspect încât am contestat această prevedere la Curtea Constituțională, având ceva în minte pentru ce ar putea urma. Curtea Constituțională mi-a dat dreptate. Acea prevedere este neconstituțională și, ca atare, am început să analizez, împreună cu echipa mea de la Cotroceni, cum ar fi dacă aș convoca un referendum fix pentru data alegerilor europarlamentare. La început am fost relativi puțini entuziaști pentru această idee, adică eu și încă vreo doi, trei, dar am reușit să conving mai mulți că trebuie să judecăm foarte, foarte bine această chestiune. Și, una peste alta, ca să nu fac o poveste lungă, lucrăm deja intens la asta, analizăm datele, variantele, partea legală, și așa mai departe. Eu sunt aproape hotărât să convoc referendum pentru data de 26 mai, când avem alegeri europarlamentare. Aproape. Deci, lăsați-mi o marjă, care se datorează nevoii unei analize aprofundate, unei discuții aprofundate, fiindcă nu vreau să fac eu un referendum pentru ceva anume. Dacă fac referendum, atunci vreau să am parteneri nu numai partidele, probabil mai mult din Opoziție. Vreau să am parteneri și societatea civilă, românii care își doresc să dea un semnal clar și, pentru asta, pot să vă spun că, de o săptămână încoace, lucrăm foarte, foarte intens.
A mai rămas o mică parte din întrebare fără răspuns, dați-mi voie să răspund și acolo. I-am rugat pe cei din echipa mea să îmi propună, acum, mâine, poimâine, un prim draft de agendă, care, cu siguranță, va presupune și o întâlnire cu câțiva reprezentanți foarte hotărâți din societatea civilă.
Știți că, pe undeva, are dreptate, fiindcă tolerarea corupției este un fenomen legat de cultură și educație. Corupția are întotdeauna, actul de corupție, doi actori – unul care dă și unul care primește. Cel care dă și cel care primește au o vină comună și faptul că nu suntem noi mai vehemenți împotriva corupției, cu siguranță, se datorează și faptului că, la noi, încă nivelul de educație nu este optim. Acesta este unul dintre motivele de bază pentru care am început să lucrez pe proiectul „România Educată”. Noi avem nevoie de educație nu numai ca să recunoaștem un Brâncuși când îl vedem. Noi avem nevoie de educație și să recunoaștem dacă justiția este dreaptă sau nu, dacă un act făcut de un politician este un act de lobby sau un act de corupție, și așa mai departe. În orice sector, dacă mergem în profunzime, vedem că mai multă educație aduce mai multă claritate și cred că pentru unii din înalții demnitari ar fi o lecție interesantă să aibă contact și cu cultura. Așa cum, pentru noi, este nu neapărat de dorit, dar se vede că fără noi nu se poate să ne implicăm în combaterea corupției. O justiție dreaptă, o luptă anticorupție eficientă este absolut necesară pentru România, lucru pe care l-am spus de foarte multe ori și o să îl repet încă de foarte multe ori, fiindcă eu cred că asta ne trebuie.
Un referendum, ca să nu rămână lucrurile cumva, așa, în suspans, nu poate să producă o lege. Un referendum, însă, poate să exprime atitudinea nației, și asta vreau. Și îmi doresc ca națiunea română să spună clar dacă vrea să tolereze în continuare corupția și corupții care schimbă legea pentru ei, ca să scape, sau dacă trebuie să tragem linie și să spunem „până aici și atât!”. Și de aici începem să reparăm ce s-a stricat, fiindcă s-a stricat deja foarte mult, foarte, foarte mult. Și știți bine că marile sisteme publice, educația, justiția, sunt destul de rezistente și reziliente, dar odată ce încep să scârțâie, se repară foarte greu, și eu sper să ajungem foarte repede în faza în care se termină această golăneală cu care avem de-a face în actul guvernare și să începem să reparăm lucrurile.
Semnale de alarmă s-au tras nenumărate. Dacă vedem un pic în interiorul țării sunt atâtea manifestări și chiar manifestări de stradă, adică demonstrații organizate de societatea civilă, chiar și de unele partide, care acuză că foarte multe demersuri sunt greșite, sunt fundamental greșite. Se schimbă legile justiției de nenumărate ori cu scopul evident de a albi dosarele unor persoane cu probleme penale din arcul puterii. Avem nenumărate promisiuni pentru mari măsuri de infrastructură care pur și simplu nu există. Nu vi s-a părut ciudat când a fost protestul din 15 martie cu 15 minute, culmea atunci s-a lucrat cică la nu știu ce autostradă, dar după ce s-a terminat protestul, s-a terminat și lucrul la autostradă, deci o butaforie. În domeniul infrastructurii avem de-a face cu o butaforie, adică ne facem că ne facem. În economie dacă întrebați orice economist, orice specialist, orice om de afaceri, oamenii sunt siderați de felul în care se legiferează. Vă dau doar ultimul exemplu: Ordonanța 114, care duce la deraierea unor întregi sectoare vitale pentru economia românească, indiferent dacă un sector sau altul îți este simpatic sau antipatic, o economie funcționează cu toate sectoarele, nu unul da, unul ba, unul da, unul ba. Acest fel de a guverna în disprețul oamenilor, în disprețul economiei reale nu poate fi nici măcar tolerat, d-apoi lăudat. Și avem, cel puțin eu am așa un sentiment extrem de neplăcut de deja-vu, știm că lucrurile merg prost, toți ne spunem că merg prost, vedem că merg prost și se duc la televizor și ne povestesc că va curge lapte și miere. Nu vă supărați, eu am trăit exact jumătate din viața mea într-o perioadă când mi s-a garantat negru pe alb că viitorul este de aur. Nu a fost. A fost un viitor negru. L-am schimbat în decembrie '89, fiindcă ne-am săturat. Eu nu mai sunt dispus să văd una și să aud de la guvernanți că totul este senzațional, doar că nu îi înțelegem bine. Adică, alții sunt vinovați, sunt vinovați străinii, sunt vinovate concernele multinaționale, este evident, vinovatul de serviciu - adică eu, eu sunt evident vinovat că nu se fac autostrăzi, că nu se fac spitale, că şcolile au wc-ul în curte şi aşa mai departe. Ok! Partea mea de vină pot să mi-o iau, sunt Preşedintele României şi aşa e România, deci am şi eu, cu siguranță, o parte din vină, dar instrumentul de remediere este clar la Guvern și nu la Președinte. Toate acestea, dacă ar fi chestiuni izolate, probabil ar putea fi tratate ca și proastă guvernare sau parțial proastă guvernare sau un ministru nu își face treaba sau doi sau trei. În realitate, însă, lucrurile sunt mult, mult mai grave, fiindcă toate domeniile merg prost, în toate domeniile suntem mințiți pe față că se face și nu se face și, culmea, regulile democrației sunt folosite drept scuză pentru lucrurile care nu funcționează. Regulile sau legile sunt învârtite și folosite pentru a produce explicații, pentru a produce scuze, fie pentru ceva ce se face, de exemplu schimbarea legilor justiţiei - ei zic „domne, trebuie să fie mai bine ca să nu fie mai rău; deci le schimbăm pe toate până ni se potrivesc”, fie se folosesc regulile democrației pentru a scuza tot: „noi am câștigat alegerile, așa că, fraților, să fiți voi sănătoși, noi facem ce vrem”. Asta pentru un neinițiat sună cumva democratic, dar în realitate nu este. Asta se numește dictatura majorității. O dictatură a majorității poate veni dintr-o democrație care nu funcționează bine și cred că pe aici, undeva, suntem. Deci într-o democrație nu poţi să spui „eu fac ce vreau fiindcă am câștigat alegerile”. Trebuie să spui „eu fac ce pot, fiindcă am câștigat alegerile și am fost pus să rezolv treburile publice”, or, așa ceva de la pesedişti încă nu am auzit. Dacă ar fi să concentrez întreaga evoluție revoltătoare din ultimii doi ani, aș spune că avem de-a face cu pervertirea statului și pervertirea regulilor democratice. Asta, într-adevăr, este foarte grav.
Cred că s-au făcut greșeli pe parcurs în selecția politicienilor care sunt promovați și greșeli nu s-au făcut numai într-o parte, cred că greșeli s-au făcut și într-o parte și într-alta, însă într-o parte este evident că se merge cu destul de multă rea-voință și cinism spre pervertirea întregului aparat al statului, în cealaltă parte, vorbesc la opoziție, există voința de a face lucrurile mai bine. Poate nu există încă toată știința de a face lucrurile mai bine, dar la asta lucrăm și la asta se lucrează. Putem să observăm, cum bine ați spus, în Parlament, că nivelul dezbaterii este într-o zonă de multe ori care nu ne bucură, ca să zic așa, însă întreaga logică ne-a dus acolo. Este evident că, dacă folosești puterea ca să îți speli dosarele penale, dacă folosești puterea ca să alimentezi clica proprie, dacă folosești puterea ca să te menții la putere, atunci undeva se pierde ceva esențial și ceea ce se pierde, în esență, este chiar dialogul democratic. În Parlament lucrurile sunt gândite ca un dialog între Putere și Opoziție şi, sigur, la final se votează. Este ok și cine are mai multe voturi, acela își trece legea sau amendamentul. Dar dacă întregul demers este puternic distorsionat spre pervertire, atunci evident că pierde și o parte, și cealaltă parte. Şi se constată că, de multe ori, oameni de bună-credință și de bună educație din opoziție nu știu cum să reacționeze aici, fiindcă dacă vin cu un discurs pregătit, alambicat, documentat, nu prea penetrează, nu prea penetrează nici în Parlament, dar, să fim sinceri nici în media, nici public mult nu mai au. Dacă mulți într-o sală țipă ca descreierații, unul cu un discurs rațional și frumos construit e greu de auzit. Deci lucrurile sunt foarte, foarte complexe și dacă începe să se piardă din sistemul democratic o părticică, încep să se strice și alte părți. De aceea am spus ceea ce am spus înainte, că avem răspunderea și trebuie să reparăm lucrurile.
Stat de drept fără drepturile omului nu poate să existe și trebuie să ne amintim sau să ne reamintim că aceste lucruri sunt statuate și în Constituția noastră. Deci nu trebuie să mergem undeva să le căutăm, le avem în Constituție. Însă, cu siguranță că nu este suficient ca un lucru să fie scris în Constituție, trebuie şi să fie respectat și, mai mult, să fie transpus în practică. În această zonă, cred că societatea mai are un drum lung de parcurs. Este vorba de acceptare, este vorba de educație şi este vorba de toleranță. Vă amintiți, când a apărut acea idee cu referendumul, eu, dintr-o dată, am devenit inamicul public numărul unu pentru o grămadă de oameni, când am spus că trebuie să fim toleranți. Şi s-a văzut că, din păcate, am avut dreptate. Cei care au promovat referendumul au fost orice, numai toleranți nu. Dar românii, românii au fost mult deasupra acestui discurs. Au dat o lecție imensă acestor infatuați care au propagat ura și, pur și simplu, cum se spune mai popular, i-au tratat cu flit. Deci, dacă vrem să revenim la conceptul acela „înțelepciunea mulțimii”, românii au fost mult deasupra clasei politice, cel puțin a acelei părți care a promovat agresiv și cu un discurs bazat de multe ori pe ură și intoleranță acel referendum. Deci românii au demonstrat că sunt un popor deschis, înțeleg, și, la o adică, acționează cu totul și cu totul altfel decât se așteaptă unii politicieni și unii sociologi.
Da, dar nu vor reuși. Nu se mai reușește demult în România cu așa ceva. Vă amintesc doar 10 august, unde ce am văzut? Oameni care au demonstrat pașnic, lejer, deschis, pentru o Românie mai bună, pentru dreptul lor și cu o acțiune disproporționată, ca să nu folosesc alte cuvinte, ale instituțiilor statului care nu numai că s-au făcut ei de minune și că au suferit oameni, că au fost răniți, au făcut România de minune. De atunci, dacă ați urmărit, în toate rapoartele legate de domeniul drepturilor omului, libertăți de manifestare, libertatea presei, suntem citați la capitolul „așa nu”, din cauza felului în care s-a acționat pe 10 august. Iar cu magistrații: cei care au protestat tot respectul și admirația mea. Și este clar că acei oameni s-au uitat, au răbdat, au tăcut, dar acum paharul s-a umplut și bine făcut că au ieșit și au început să își spună părerea. Fiindcă multe dintre modificările care s-au făcut sunt modificări care afectează sistemul de justiție și sunt modificări care sunt de înțeles în adevărata dimensiune pentru cei din sistem, nu pentru cineva din afară, care nu are niciun contact direct cu felul în care justiția este organizată în România. Deci, oamenii aceia bine au făcut că au ieșit, și judecătorii, și procurorii și ceilalți care lucrează în justiție, ca să atragă atenția că este extrem de grav ce se întâmplă. Este un atac nemaivăzut asupra sistemului de justiție, asupra independenței justiției. Și faptul că unii puși pe funcții de conducere au fost probabil convinși să se declare împotriva acestor manifestări mi se pare un lucru complet irelevant. Mai bine nu ziceau nimic, vorba aceea, „dacă tăceai, filozof rămâneai”. Deci bine fac și bine ar face politicienii să ia seama ce se spune acolo, fiindcă oamenii nu ies nici din rea-credință, nici din rea-voință, nici fiindcă n-au chef să lucreze, lucrează foarte mult, sunt supraaglomerați. Ei au ieșit din disperare și vor să își arate această disperare și noi o înțelegem.
S-a încercat, dar nu s-a prea reușit. Ar fi culmea să fie intimidabili magistrații. Nu știu cum putem să descriem un număr mare. Pot doar să repet ce-am mai spus. Eu cred că justiția din România este independentă, cred că magistrații sunt oameni foarte serioși, foarte bine pregătiți, care își fac treaba foarte bine. Și tocmai de aceea, o clică politică, care acum, pur întâmplător, este la putere și mulți dintre ei au dosare penale, încearcă să își subjuge justiția politic. Noi am avut în România, din păcate, mai mulți ani de justiție politizată decât de justiție liberă. Acum, când avem justiție independentă, am face bine să o păstrăm așa și să îi ajutăm. Și nu e vorba de Ordonanța 7. Ordonanța 7 a fost ultima picătură care a făcut să se umple prea mult paharul. De fapt, întregul asalt organizat asupra justiției a pornit aproape din prima zi de când acești pesediști au ajuns la putere, cu Ordonanța 13. De atunci, avem un asalt neîntrerupt, organizat și intenționat al PSD asupra justiției, trebuie să spunem lucrurile foarte clar. Nu trebuie să ne ferim de aceste chestiuni. Dacă tot vorbim așa, de jur-împrejur, poate ne iau de proști, cred că suntem noi proștii.
Este un exemplu revoltător de incapacitate guvernamentală în domeniul sănătății publice. Răspunderea este clar la cei care guvernează. Indiferent ce spun unii și alții, problema se rezolvă doar acolo. Însă noi, la Președinție, nu putem să ne facem că nu vedem aceste probleme și cred că este important și ce facem noi prin multiplele întâlniri, prin multiplele luări de poziții. Cred că noi contribuim destul de serios la conștientizarea acestei probleme și la cunoașterea acestei probleme, și avem oameni suficient de bine pregătiți care vor putea să vină cu expertiză și cu proiecte pentru îmbunătățire. Această chestiune a sănătății este una extrem de sensibilă și, pe bună dreptate, toate studiile sociologice arată că românii sunt foarte preocupați de ineficiența sistemului public de sănătate. Și acest aspect, pe care l-ați menționat, este unul extrem de revoltător și arată că una se promite și alta se face. PSD, când a cerut votul românilor, a promis sistem de sănătate performant, spitale regionale publice. Nu cred că s-a dus ăsta la un spital public, nu? Parcă așa se vorbea. Ce facem noi este să conștientizăm și să facem presiune ca să facă cei care trebuie să facă.
O, sunt nenumărate teme interesante și cu siguranță dumneavoastră care sunteți mult mai în domeniu decât mine, o să găsiți acestea, nu-mi fac nicio problemă. Cu acest festival, cum bine știți, acum am primul contact, deci nu pot să spun mai mult decât am primit din materialul făcut de colegii mei, dar eu am o istorie lungă cu filme documentare, poate vă amintiți de acel festival, Astra Film, de la Sibiu, care merge mult în urmă, este un festival de film documentar de care Sibiul este mândru și în calitate de fost primar, pot să spun că știu un pic despre ce este vorba.
De regulă, nu răspund la astfel de întrebare, „ce carte ați citit?”, „ce mâncare vă place?”, dar de data asta vă răspund, fiindcă am participat personal la lansarea unui documentar extraordinar de frumos despre România sălbatică și cred că așa se numea nu?.... Neîmblânzită, corect. Este primul film documentar la care am participat chiar la lansare şi nu mi-a părut rău. Cred că este unul din filmele pe care le-aș recomanda. Știu că nu e din specificul acestui festival, dar întrebarea a fost generică de documentare și cred că este - nu vreau să intru în mai multe detalii ce filme am mai văzut, câteodată în week-end apuc să văd filme - este foarte interesant de observat la ce performanță enormă s-a ajuns în domeniul filmelor documentare și cât de interesant sunt făcute pentru oameni total necunoscător, deci pentru amatori. Multe, foarte multe dintre ele cred că vin exact în zona în care omul simplu se așteaptă, de fapt, să vină filmul și televiziunea în zona de educație și asta mă bucură mult.
Concret, am de gând să mă implic în continuare până conving pe un guvern să facem acest Muzeu al comunismului, cum m-am implicat și în treaba cu Muzeul Holocaustului, care s-a mișcat un pic, pe urmă s-a oprit într-un consiliu, dar lucrurile o să meargă mai departe. Pentru a pentru a pune în practică un astfel de proiect, este nevoie să colaboreze ambele laturi ale Executivului. Președintele este parte a Executivului, dar cealaltă parte este Guvernul și ca să funcționeze este nevoie de o colaborare între aceste două părți ale Executivului. Momentan, nu suntem în situația în care putem să colaborăm foarte eficient pentru astfel de proiecte mari, dar eu am foarte multă răbdare, pentru unii prea multă răbdare și sunt foarte hotărât să ajung în punctul în care se şi pun în practică aceste lucruri.
Atunci când ambele popoare vor hotărî că vor acest lucru, atunci se va întâmpla.
Dar veți fi menționați, poate.
Este simplă. Cred că proprietatea trebuie să fie nu doar un fapt, trebuie să fie garantată și cel care o garantează trebuie să fie Statul. Sau, cum spun unii, proprietatea este sfântă. Nu cred că trebuie folosit cuvântul „sfânt” pentru asta, dar cel puțin garantată și clară trebuie să fie. Cum am spus înainte, am trăit o bună parte din viața mea într-o societate în care proprietatea nu a fost deloc garantată, nici măcar respectată, nici drepturile omului. Nu îmi doresc să revenim la așa ceva și orice abordări de acest tip că proprietatea... Deci refuz, clar, categoric şi ori de câte ori este nevoie, abordări de tip iliescian, că proprietatea este un moft. Proprietatea nu este un moft, proprietatea este un drept al cetățeanului și Statul nu trebuie să fie parte pasivă, Statul trebuie să garanteze proprietatea, în tot ce înseamnă cuvântul garantare.
Cât timp mai avem?
Da, regretul meu din primul mandat, care acuma dă să se încheie, este că n-am avut noroc de un Guvern cu care să lucrez împreună și chiar să ne apucăm să rezolvăm problemele mari ale României și speranța mea este că în al doilea mandat voi găsi, la momentul potrivit, atunci când vor dori românii, un Guvern cu care să lucrez în așa fel încât să nu fiu în situația destul de penibilă să mă întrebe cineva: „da, concret, ce veți face?” și eu să spun că o să îi conving, ci vreau chiar să colaborez.
Guvernul Cioloș a fost o soluție de interimat, așa am definit-o la momentul acela. A fost o soluție atipică, nepolitică și pentru ce a fost numit Guvernul a făcut, un an de zile a administrat România rezonabil de bine. Dar nu a fost un guvern... Deci, un guvern nu trebuie să administreze, un guvern trebuie să guverneze, să vină cu politici, să creeze politici, să le pună în practică, să creeze legislația aferentă politicii publice pe care o creează, deci, mult mai mult decât poate să facă un guvern de tehnocrați. Nu avea cum să facă mai mult și asta îmi doresc pentru al doilea mandat. De ce să mă voteze? Cred că sunt câteva argumente rezonabile pentru a mă vota. Cred că valorile mele, baza de valori, sunt ok - stat de drept, integrare europeană, relație transatlantică, libertate, dezvoltare, echitate și așa mai departe. Îmi permit să spun că, în măsura în care voi găsi o guvernare cu care pot să abordez probleme, știu cum să le abordez și știu cum se rezolvă, știu cum se construiește un proiect, știu cum se pune în practică un proiect. Și încă câteva lucruri. Dar acelea o să vină în campania electorală, nu vrea să monopolizez această întâlnire pentru a-mi face acum reclamă electorală.
Fără îndoială. Eu cred că societatea niciodată nu poate să aibă prea multă educație, numai prea puțină. Deci, cu cât mai mult, cu atât mai bine, și putem să vedem foarte simplu în democrațiile consolidate, cu tradiții foarte vechi, că oamenii simpli sunt foarte interesați de problemele publice, și asta este o educație. Nu este suficient să știi mate sau fizică sau literatură. Trebuie să fii un cetățean implicat. Există și țări suficiente cu cetățeni neimplicați. Multe din acele țări ajung să fie ori dictaturi, ori state eșuate, și avem chiar în vecinătatea mai largă, din păcate, destul de multe exemple, unde neimplicarea societății a dus fie la un stat eșuat, fie la un tip de dictatură mai dură sau mai soft, în funcție de specificul statului respectiv. Asta vor înțelege oamenii, dar este un proces care nu s-a terminat la noi. Mai avem mult de lucru. Absenteismul este un simptom al unei înțelegeri încă nu suficient de clare a fenomenului democratic.
Ceea ce pot să fac eu, fac în domeniul educației prin proiectul „România Educată”, care se rostogolește deja de o vreme bună și merge mai departe. Până la urmă, vom reuși să-i convingem și pe politicieni că trebuie abordată un pic mai serios, un pic altfel și un pic aplicată educația. Însă, educația de tip școală este doar o parte din educația pe care o primim noi cu toții. Când m-am dus eu la școală, cred că puteți să vă dați seama ușor că am avut un fel de educație de acest tip, se numea socialism, și, cu siguranță, nu de acolo mi-am extras valorile. Există și cealaltă educație din societate, din cercuri de prieteni, din ceea ce citim sau vizionăm, la alegerea noastră. Educația nu este ceva ce se întâmplă de la vârsta A la vârsta B, și după aceea funcționăm sau nu funcționăm. Educația este un proces permanent, pe care, de la un moment încolo, îl dirijăm în bună parte. Și este alegerea mea dacă citesc o carte sau nu. Este alegerea mea dacă văd un film documentar bine făcut sau dacă mă uit la un soap. Cum este alegerea mea dacă mă întâlnesc cu oameni cu care dezbat cât pot eu de serios o chestiune politică sau de societate, sau dacă în timpul ăla stau, pur și simplu, și mă uit la tavan. Toate acestea contribuie, și ceea ce vreau eu să facem, până la urmă, este să avem un sistem de educație care inițializează suficientă inițiativă și suficientă bază pentru a induce alegeri active, civice, orientate și spre societate, nu numai spre satisfacerea instinctelor primare. Este o preocupare pe care o au mulți în România și este foarte bine așa. Dar cred că și noi suntem responsabili de o bună parte din educația pe care ne-o însușim noi.
Putem să mergem oricât de departe, dar mârlani să nu fim. Asta nu înseamnă că pierdem sau că suntem dispuși să pierdem, doar că nu suntem dispuși să fim mârlani ca să câștigăm. Cel puțin eu. Aia cu prima parte, cu pasivitatea, putem să ne vedem poate o dată, cu altă ocazie, și să discutăm mai mult. Sigur, se poate trata și ca o formă de pasivitate. Nu așa a fost intenționată, dar de mulți așa a fost recepționată. Am făcut corecturile de rigoare între timp.
În primul rând, vă mulțumesc pentru participare, pentru întrebări, foarte bune întrebări, mi-ați ridicat mingea la fileu, cum se spune, pentru răbdarea să stați până la sfârșit, și celor care se ocupă de festival, foarte simplu: faceți o treabă excelentă, continuați!
Vă mulțumesc tuturor!

Excelențe, Doamnelor și domnilor,
Îmi face o deosebită plăcere să fiu oaspete al Camerei de Comerț Americane din Europa și să mă adresez acestui distins auditoriu.
Vreau să încep prin a evidenția rolul important al AmCham în sprijinirea cooperării transatlantice.
O cooperare transatlantică puternică a fost dintotdeauna și va rămâne o condiție esențială a prosperității pentru economiile noastre și pentru cetățenii noștri. Parteneriatul transatlantic rămâne relația strategică esențială pe arena globală. Împreună, țările noastre reprezintă de departe grupul de țări cu cea mai mare influență din lume. Ceea ce nu ar trebui să reprezintă, însă, un motiv de delăsare.
România este pe deplin dedicată unei relații transatlantice puternice, cooperării strânse între Uniunea Europeană și Statele Unite ale Americii, precum și între Uniunea Europeană și NATO. Ca Partener Strategic al Statelor Unite, România consideră că mandatul său la conducerea Consiliului UE reprezintă o oportunitate de a promova o agendă pozitivă de cooperare între Uniunea Europeană și Statele Unite.
Distinși invitați,
Relația transatlantică este un proiect de pace, prosperitate și libertate fără precedent în istoria modernă, o ancoră de stabilitate globală și motorul prosperității noastre comune. O Europă puternică, unită și cu o economie de succes rămâne o necesitate pentru Statele Unite. Securitatea și prosperitatea Europei nu pot f separate de securitatea și prosperitatea Americii.
Relația economică dintre Statele Unite și Europa este cea mai cuprinzătoare și cea mai importantă din lume.
Anual, au loc schimburi comerciale de aproximativ un trilion de dolari în bunuri și servicii pe relația transatlantică, ceea ce înseamnă aproape o treime din întregul comerț global. Aceste schimburi comerciale creează locuri de muncă pe ambele maluri ale Oceanului Atlanticul – în jur de 7 milioane de locuri de muncă în Statele Unite și 5 milioane în Uniunea Europeană.
Mai simplu spus, Europa este bună pentru afacerile americane și ne bucură să constatăm acest lucru. Peste 70% din investițiile străine directe din Statele Unite provin din Europa. Avem un parteneriat de comerț corect echilibrat, care funcționează pentru ambele părți.
Este adevărat că UE exportă mai multe bunuri în SUA decât importă, dar situația se compensează când vine vorba de servicii. Fiecare parte beneficiază de avantaje competitive, dar împreună suntem, cu siguranță, mai puternici decât suma părților.
Doamnelor și domnilor,
România consideră că multilateralismul și respectarea normelor de drept internațional reprezintă pietre de temelie importante pentru securitatea și prosperitatea noastră colectivă. Avem acum nevoie de acestea ele mai mult decât oricând, mai ales pentru că suntem nevoiți să gestionăm o lume in schimbare. Acolo unde sunt necesare ajustări, trebuie să căutăm, pe cât posibil, să operăm în cadrul instituțional deja existent.
Sistemul comercial multilateral reglementat, guvernat de Organizația Mondială a Comerțului (OMC), stă la baza prosperității în Europa, în SUA și peste tot în lume. Cu toate acestea, este, într-adevăr, nevoie de schimbare.
Din punctul său de vedere, UE va trebui să își adapteze politica comercială pentru a apăra interesele noastre strategice și pentru a reflecta noile realități din economia globală, inclusiv pe fondul situațiilor care implică practici anticoncurențiale.
România sprijină modernizarea OMC. Este nevoie de mai multă transparență și de stabilirea unor mecanisme care să abordeze, în faze incipiente, tensiunile comerciale dintre parteneri. Această muncă nu este deloc ușoară, dar rămâne esențială și poate da rezultate mult mai bune în contextul unui efort conjugat cu Statele Unite și cu alți parteneri cu viziuni asemănătoare.
Dialogul transatlantic strategic referitor la comerț, inclusiv în contextul unui viitor parteneriat pentru comerț și investiții, trebuie să continue într-o manieră constructivă și pozitivă.
Dragi prieteni,
Nu trebuie să uităm niciodată care ne sunt interesele. Cred că este nevoie de o reînnoire a angajamentului SUA în Europa în domenii strategice precum energia, noile tehnologii și infrastructura critică. De asemenea, este nevoie să întărim cooperarea în domeniul securității cibernetice și în ceea ce privește viitorul infrastructurii noastre digitale.
Trebuie să luăm măsuri suplimentare pentru a sprijini antreprenoriatul și competitivitatea întreprinderilor noastre mici și mijlocii, ca strategie de creștere pe termen lung. Antreprenorii au un rol crucial în dezvoltarea competitivității economice de mâine.
Este nevoie, de asemenea, de o intensificare a cooperării strategice în domeniul energiei. SUA poate juca un rol esențial în ceea ce privește securitatea energetică a continentului nostru. Companiile americane au pornit o veritabilă revoluție energetică în America, iar aceasta evoluție se poate dovedi esențială pentru securitatea energetică a Europei din perspectiva opțiunilor energetice ale regiunii.
Încurajez companiile americane să își îndrepte atenția serios și pe termen lung înspre omoloagele lor din Europa și către oportunitățile de afaceri de pe această coastă a Oceanului Atlantic.
În acest context, vreau să amintesc Summitul Inițiativei Celor Trei Mări, pe care l-am găzduit la București în 2018.
Inițiativa a pus bazele unui angajament al Europei Centrale și de Est cu UE și SUA cu scopul promovării interconectivității regionale în energie, transport și sectorul digital.
Salutăm inițiativele de afaceri și de investiții din regiune, care pot promova în continuare creșterea economică și vor crea parteneriate pe termen lung între țările noastre.
Doamnelor și domnilor,
Nu putem nega faptul că au loc schimbări profunde la nivel global. Peste tot in lume, noi actori își fac apariția, modalitățile de a face comerț se schimbă, se conturează noi dinamici demografice. Ne confruntăm cu provocări serioase precum schimbările climatice, fenomenul migrației, terorismul și populismul. În plus, noi tehnologii ne afectează viața de zi cu zi, iar geopolitica pare să joace un rol mult mai important acum decât în trecutul recent, de la Războiul Rece încoace.
În confruntarea cu aceste dificultăți, nu trebuie să uităm însă ceea ce ne leagă, dar și faptul că unele provocări cu care ne confruntam ar putea fi transformate în oportunități.
Un astfel de exemplu este domeniul securității și apărării. Acest domeniu devine tot mai important într-o lume marcată de instabilitate crescută și de provocări de securitate, care pot afecta negativ economiile noastre.
Dificultăți economice reale sunt resimțite de prea mulți cetățeni, de pe ambele maluri ale Atlanticului. Trebuie să acționăm împreună și să arătăm că există un viitor pentru toți și că nimeni nu va fi lăsat în urmă.
Schimbările accentuate aduse de economia globală afectează anumite categorii vulnerabile ale societăților noastre și în special lucrătorii din clasa mijlocie. Trebuie să fim conștienți de dificultățile lor și să fim pregătiți să luăm decizii îndrăznețe pentru a asigura viitorul nostru comun. Ar trebui avute în vedere politici și măsuri mai apropiate de cetățenii noștri și de nevoile lor. Aș vrea să punctez importanța crucială a investiției în tinerii noștri, pentru a-i ajuta să deprindă abilitățile necesare pentru adaptarea la această lume aflată în continuă schimbare.
Doamnelor și domnilor,
Dragi prieteni,
Ne vom confrunta în continuare cu provocări și dificultăți, dar eu cred cu tărie că împreună vom putea depăși orice obstacol, cu puțină înțelepciune și moderație colectivă.
Strânsa noastră alianță politică, economică și strategică este rezultatul intereselor noastre comune din istoria noastră recentă, dar ceea ce ne leagă cu adevărat este împărtășirea acelorași valori.
Doresc să felicit AmCham UE pentru efortul său continuu de a investi în viitorul relației transatlantice. Fiți siguri că nu veți fi dezamăgiți!
Vă mulțumesc foarte mult!

Mulţumesc mult! Mulţumesc pentru acest premiu şi mulțumesc, în primul rând, preşedintei TNL, Mara Mareş, care a şi organizat, şi m-a şi premiat! Felicitări! Sunt foarte bucuros că am avut plăcerea şi bucuria să stau în această seară lângă prietenul meu Ludovic Orban, preşedintele PNL. Am fost întâmpinat la sosire şi m-am bucurat foarte mult de primarul oraşului Sinaia şi i-am spus şi-mi face plăcere să repet: este un oraş frumos, este un oraş îngrijit, un oraş care face cinste României. Să îl aplaudăm pe domnul primar! Apreciez foarte mult, domnule primar, că sunteți un real sprijin, nu numai pentru oamenii din Sinaia, ci şi pentru TNL. Când am intrat, am văzut că sunt în sală şi buni prieteni de-ai mei din PNL. Îmi permit să-i salut pe toţi. Dar, cel mai mult, cel mai mult m-am bucurat că văd în această seară viitorul PNL, pe voi! Şi viitorul este bun.
Această seară m-a convins că pentru viitorul PNL nu trebuie să ne facem griji. Sunt foarte mândru de voi și țin să îi felicit în primul rând pe toți cei care ați fost premiați. Felicitări, pe merit! Dar sper să nu vă supărați că vă felicit pe toți pentru că vă implicați. Bravo! Când a început festivitatea recunosc că evocarea unui mare liberal, a fostului președinte al partidului, Mircea Ionescu-Quintus, mi-a produs o profundă emoție. Am avut onoarea să îl cunosc pe Mircea Ionescu-Quintus destul de bine. Am avut o relație apropiată și am învățat de la el un lucru extrem de important. Nu o să intru în detalii biografice, le cunoaștem cu toții. A fost un mare, mare liberal, un exemplu pentru generații și generații. Am avut plăcerea să vorbesc de multe ori cu domnia sa. Şi de foarte multe ori m-a sunat, m-a sunat în momente frumoase, când a fost ceva de sărbătorit şi m-am bucurat. M-a sunat când au fost momente mai grele și m-a încurajat. Nu m-a sunat niciodată să îmi spună că am greșit, chit ar fi avut câteva motive. Şi asta am învățat de la el, întotdeauna să-i încurajez pe oameni să dea ce au mai bun pentru țară și asta vă rog: dați ce aveți mai buni pentru țară!
Am fost mișcat când am aflat că doriți să-mi acordați un premiu care se numește «Garantul  democrației». Şi evident mi-am pus la modul cel mai serios întrebarea dacă merit un premiu cu această denumire. Sunt eu un garant al democrației în România? Mulțumesc! Mulțumesc mult! A doua întrebare: are România nevoie de un garant al democrației? Cred că da. A treia întrebare, un pic mai complexă: Dar de ce are nevoie România de un garant al democrației? Fiindcă avem o Constituție, avem o clasă politică, avem o justiție independentă, avem foarte, foarte mulți români care se bucură că acum trăim într-o democrație, care își doresc să rămână așa și să mergem mai departe. De ce avem nevoie atunci să scoatem în evidență un demers de garantare a democrației? Am mai avut oare în România faze în care ar fi fost bine să existe garanții pentru democrație? Din păcate da. Am avut în prima jumătate a secolului XX două dictaturi. Democrația dispăruse. Am avut în a doua parte a secolului XX dictatura comunistă, decenii de dictatură de un tip foarte dur. Elitele României a fost întemnițate, mulți, mulți politicieni, mulți liberali au murit în închisorile comuniste, mulți români care au avut curajul să spună că vor democrație au fost închiși, mulți au murit în temnițele comuniste. Care e problema cu noi? Care e problema României? De ce ajungem în aceste situații? Ce trebuie să facem să prevenim astfel de situații? Cred că este destul de greu de răspuns la o astfel de întrebare. Voi încerca. Avem o Constituție care reglementează mersul lucrurilor în România. Această Constituție, ca și noi toți din această sală, pornim de la premisa că cei aleși să conducă statul, instituțiile, partidele sunt bine intenționați, sunt oameni de bună-credință, care vor să se implice pentru rezolvarea problemelor României. Se presupune că sunt oameni care sunt buni români, buni patrioți, care vor ca României și românilor să le meargă mai bine. Se presupune că oamenii care ajung în funcții importante în politică, în instituții sunt oameni care vor să funcționeze bine aceste instituții. Întreaga arhitectură a statului se bazează pe premisa de bună-credință, bunăvoință și colaborare loială între instituții. Şi dacă este așa, atunci lucrurile funcționează bine. Dar dacă nu este așa? Dacă nu este așa? Atunci, însăși baza democrației, chiar baza democrației este în pericol. Dacă ajung oameni în conducerea unor mari partide, care pun interesul personal deasupra interesului partidului? Şi dacă acel partid ajunge la guvernare și pune interesul propriu și interesul liderilor partidului deasupra intereselor românilor, deasupra intereselor României? Şi dacă acel partid şi acel guvern încep să strice temeliile statului, încep să modifice legile justiției pentru a-şi albi propriile dosare? Dacă inventează noi și noi metode, nemaiauzite, nemaivăzute pentru a controla toate pârghiile din economie? Dacă au un dublu discurs, spun una, fac alta? Dacă pun tot timpul interesul propriu asupra interesului public? Atunci, atunci, dragii mei, suntem în situația în care suntem acum și problema se numește PSD.
Oamenii s-au dus la vot în decembrie 2016 votând cu bună-credință, au crezut ceea ce li s-a promis. Doar că din prima secundă s-a întâmplat altceva. PSD abia ajuns la guvernare credeți că s-a apucat să îmbunătățească economia țării, să consolideze statul de drept, să facă România mai puternică? Nu. S-au apucat să modifice legile justiției pentru a-şi apăra propriii corupți și propriii condamnați penal. Asta au făcut. Şi de atunci întreaga guvernare pesedistă a fost un întreg asalt asupra statului de drept și a democrației din România. De asta, dragii mei, am ajuns în situația în care ne aflăm acum, să căutăm garanții pentru democrația din România și bine facem, fiindcă ultimul lucru pe care trebuie să îl facem ar fi să renunțăm. Noi nu renunțăm! Noi luptăm pentru România! Noi garantăm România! Nu eu, noi. Eu, împreună cu voi, cu toți românii de bună-credință, noi garantăm democrația în România!
Guvernarea pesedistă a eșuat. Legile justiției au fost modificate, întregul sistem a fost pus în dificultate. Și, atunci, ce e de făcut? Eu cred că lucrul care trebuie făcut acum este să le dăm vocea înapoi românilor. Sigur, regula de bază a democrației este că se organizează alegeri, iar între alegeri, cel ales să conducă țara, să o conducă. Dar, asta înseamnă că cel ales să o conducă este de bună-credință, înseamnă că cel ales să conducă ţara conduce ţara pentru binele țării și al cetățenilor ei, nu pentru propriul interes. Iar atunci când constatăm că lucrurile nu stau așa, nu stau deloc așa, atunci cetățeanul de rând trebuie să primească un instrument cu care își exprimă dezaprobarea. Acel instrument este tot un vot. Nimeni dintre noi, nu eu, nu voi, nu românii de bună-credință nu dorim să folosim metode nedemocratice pentru a sancţiona un comportament nedemocratic al PSD-lui. Nu, noi dorim să folosim metodele democrației pentru a arăta că așa nu se mai poate. Şi nu se mai poate! Guvernarea pesedistă, și nu vorbesc de acest ultim guvern, un guvern pe care l-am clasificat ca un accident al democrației, nu despre asta vorbim, despre întreaga guvernare pesedistă! Întreaga guvernare pesedistă a eșuat. Şi, dragii mei, nu este prima. Din ultimii 30 de ani, de la Revoluție încoace, PSD a fost la guvernare cei mai mulți ani. Din cauza PSD România nu s-a dezvoltat mai mult, din cauza PSD România nu s-a dezvoltat mai bine. Între timp românii și-au dat seama că așa nu mai merge. Avem acum posibilitatea să arătăm că așa nu mai merge. Avem alegeri europarlamentare. Avem, apropo de europarlamentare, o echipă foarte bună la PNL. Am văzut această echipă, am fost invitat acum câteva zile la un mare eveniment organizat de PNL pentru popularii europeni. Am văzut acolo echipa PNL, o echipă foarte tare!
Şi pentru a da românilor votul înapoi am început să reevaluez ideea unui referendum. Fiindcă doar așa românii pot arăta că nu mai sunt de acord cu felul în care PSD strică legile justiţiei, își bate joc de ţară, își bate joc de români. Am invitat deja pentru începutul săptămânii viitoare pe foarte mulți români interesați, cu care voi avea consultări pe tema referendumului, fiindcă îmi doresc un referendum bine organizat, bine gândit, un referendum în parteneriat cu societatea civilă, cu partidele politice de bună-credință și împreună cu românii și cu voi!
Şi ce urmează după? După urmează alegeri parlamentare și atunci, atunci vine rândul vostru, atunci vine rândul PNL, ca să arătați românilor cum arată o guvernare adevărată! Și pentru ca Partidul Național Liberal să aibă succes pe termen lung este nevoie de voi, este nevoie de o organizație de tineret puternică, o organizație implicată, dornică să schimbe lucrurile în România. Şi asta veți face. Mă bazez pe voi. Sunt foarte bucuros să văd atâția tineri dornici, capabili, competenți, care se vor implica pentru un viitor mai bun al României. Vă felicit!

În primul rând, vreau să vă mulțumesc pentru invitație, doamnelor și domnilor primari!
Pentru mine, este o ocazie deosebită să mă întâlnesc cu dumneavoastră, care veniți din administrația locală, care mi-a fost și, recunosc, în continuare îmi este dragă.
Cred că, în ce privește problemele legate de administrație, de descentralizare, subsidiaritate, și așa mai departe, suntem pe aceeași lungime de undă, și cred că, prin acest fapt, putem chiar să avem o discuție foarte aplicată.
Dar, înainte să intrăm în chestiuni foarte concrete sau principiale, cum doriți, dați-mi voie să vă întreb cât timp avem. Știți, inițial, eu am un program cam strâns, cum se spune, în seara asta. Trebuia să merg repede de aici să fiu gazda unui dineu pentru un musafir important și drag - Regele Iordaniei trebuia să vină. Dar, datorită diletantismului doamnei Prim-ministru, care ne-a stricat relația cu această zonă, nu mai este cazul. Regele Iordaniei s-a simțit personal jignit de abordarea doamnei Prim-ministru la acel congres din America și a contramandat vizita. Este o reală problemă pentru România asta, cred că vă dați seama. România a construit o relație de încredere cu lumea arabă. Aceasta este una dintre puținele constante – a fost, cel puțin, până ieri – una din puținele constante din politica externă a României, unde, ca stat, am avut o atitudine fermă, corectă față de parteneri. Acum, doamna a reușit să o pună pe butuci și pe asta. Asta nu e o glumă. E foarte, foarte trist. Pentru ce? Pentru nimic. Dar nu vreau să intru în chestiuni – aș putea să vă mai spun ceva despre partid, și așa mai departe – nu vreau, fiindcă aici nu am venit ca să vă tratez ca primari PSD sau primari PNL, sau de orice altfel. Am venit să vă tratez ca primari care reprezentați localitatea care v-a ales. Dar asta, ca să înțelegeți de ce, dintr-o dată, putem să stăm chiar câteva minute mai mult decât am avut inițial planificat.
Doamnelor, domnilor primari, avem nenumărate probleme nerezolvate în administrația locală, dar, înainte să ajungem la ele, dați-mi voie să încep cu felicitări pentru Asociația Orașelor din România. În fond, suntem la ceas aniversar. 25 de ani este o realizare. Timp de 25 de ani, asociația dumneavoastră s-a implicat – și de multe ori, trebuie să recunoaștem, cu rezultate foarte frumoase – și în procesul legislativ, și în discuții cu multele, parcă prea multele, guverne pe care le-am avut în acești 25 de ani. Ați avut perioade și foarte bune, când ați găsit urechi deschise la guvernanți, la Parlament. Ați avut și perioade mai dificile, când guvernanții au trecut cu lejeritate peste opinia administrației publice, cum, de exemplu, acum cu diferitele ordonanțe pe care, probabil, le-ați aflat de la știri, de la emisiunile de știri. Sau de la Parlament, unde opinia dumneavoastră a fost total ignorată.
E destul de trist că am ajuns înapoi în această fază. Vă amintesc unora dintre dumneavoastră, care sunteți mai vechi în această demnitate, că asociațiile administrației locale s-au constituit într-o perioadă de efervescență, când cei aleși local au vrut, și pe bună dreptate, să aibă un cuvânt de spus când se legiferează despre administrația locală, despre procedurile din administrație, și la început, dacă vă amintiți, aceste asociații chiar au fost luate în seamă când s-a vorbit despre legiferare, despre bugete, de exemplu, și așa mai departe.
Important este să nu uităm ce reprezintă administrația locală. Administrația locală este partenerul direct al cetățeanului. Până la urmă, în majoritatea problemelor, primarul, nu vă întreabă dacă sunteți de la PNL sau de la PSD, sau de la alt partid. Vă întreabă „domnule, când îmi asfaltezi drumul, când introduci apa, când introduci canalizarea, când se reabilitează școala, când pui termopane la căminul cultural?”, și așa mai departe.
Ori, la aceste întrebări trebuie să răspundeți. Ca să aveți răspuns, trebuie să aveți două lucruri, decizia și banii – autonomie locală și respectarea principiului subsidiarității. Cam astea sunt temele cele mai importante, și atunci relația pe care o aveți cu cetățeanul este una foarte bună. Nu, asta este o problemă frecventă, cred că, nu știu, ține fie de funcția mea, fie de vocea mea.
Nu vreau să monopolizez întreaga discuție, dar câteva teme trebuie să le ating, fiindcă sunt teme pe care ne-am întâlnit și acum mai mulți ani, și acum.
În speță, două le-aș atinge, înainte să ajungem la întrebările pe care, cu siguranță, le-ați pregătit acolo – descentralizare și buget.
Despre descentralizare, fiindcă, fără ea, anumite lucruri se rezolvă greu, am tot vorbit. Culmea este că cei cu care am vorbit acum câțiva ani, și care au fost foarte vocali, ar avea acum pâinea și cuțitul, doar că le-au încuiat în dulap. Nici nu se mai vorbește în actuala guvernare despre descentralizare. Mie, cel puțin, mi se pare foarte ciudat, fiindcă, fără o descentralizare reală, care e dusă până la sfârșit, nu o să aveți instrumentele pentru a răspunde cetățenilor. Deci, aici cred că este cazul să revenim la un lobby foarte intens și să vedem ce se poate face pe descentralizare.
Doi, bugetul. Noi avem un buget național, sau bugetul general consolidat, cu capitole de buget de stat, bugetul UAT-urilor, în fiecare an. Probabil vă amintiți că legea spune așa: proiectul bugetului național se prezintă obligatoriu Parlamentului până în data de 15 noiembrie a fiecărui an pentru anul următor. De data aceasta, bugetul a fost prezentat de Guvern pe 11 februarie, după trei luni. S-a discutat, s-a modificat, eu am fost foarte nemulțumit cu acel buget. L-am numit, din capul locului, „bugetul rușinii naționale”. Puteți fi de acord sau nu cu această chestiune, dar vă spun că sume importante sunt tăiate la voi, nu de la administrația centrală. Ca să nu mai vorbim de sarcini suplimentare, care au ajuns tot la voi. Au fost luate de la administrația centrală, date la administrația locală, nota bene, fără sursa de finanțare. Amintiți-vă, asta a fost una din temele grele de la început, să nu se facă descentralizare, să nu dea sarcini administrației locale fără sursa de finanțare aferentă. Au ignorat-o, n-au avut niciun fel de treabă. Cred că cei care au scris bugetul, cel puțin unii, ar fi trebuit să înțeleagă cum e cu primăriile. Alții, oricum, habar n-au avut vreodată cum e cu administrația locală. Dar, așa cum e acum, e prost reglementată.
Am trimis bugetul la Curte, că mi s-a părut că este foarte ciudat, după care l-am trimis înapoi în Parlament, să îl îmbunătățească. Nu l-au îmbunătățit, dar au încercat să îmi arunce mie vina, că de ce am întârziat bugetul. Eu l-am întârziat două zile. O zi mi-a luat până m-am hotărât să îl trimit la Curte și o zi mi-a luat până am scris materialul și l-am trimis înapoi în Parlament. Restul, trei luni de la Guvern, plus, probabil, încă doi, trei săptămâni din procedurile de la Curte și de la Parlament.
Una peste alta, m-am așteptat, sincer, de la primari să explice un pic guvernanților de ce nu este bine așa. Dar poate urmează și asta. Până la urmă, multă lume m-a întrebat: totuși, ceva nu se simțea, de ce a întârziat Guvernul bugetul? Eu am un singur răspuns, și vă spun ca fost primar, fiindcă știu, pe urmă, cum urmează agenda: nu vor să dea bani la investiții. Uite așa, cu bugetul unde suntem acum, este aprobat în martie, știți bine, până se fac defalcările, se face aprilie, până ajunge la județ, e mai, până ajunge la voi, e sfârșitul lui mai, începutul lui iunie. Ce investiții mai începi la jumătatea anului? Nici nu merită să te apuci, că ieși cu procedura dincolo, în anul 2020. Deci, asta este explicația banală pentru ce Guvernul a întârziat bugetul. Părerea mea, nu știu, dacă aveți altă părere, sunt foarte curios să o aud.
În orice caz, oricând aveți, ca asociație, teme pe care credeți că vreți să le discutați cu mine, vă spun acum, aici, foarte deschis: sunt disponibil. Asta este prima întâlnire a noastră într-un format așa, puțin mai informal. Mai bine mai târziu decât niciodată. În concluzie, vă mulțumesc pentru atenție în această primă parte și abia aștept să intrăm în profunzime.
Bine ați spus, cele două părți ale executivului, Președintele și Guvernul. De partea cu Președintele sper să vă lămuriți acum, repede, că aveți un partener de discuție. Dincolo, evaluați singuri. Cred că trebuie să fim foarte conștienți de nevoia de dezvoltare. La municipii, și mai cu seamă la municipiile mari, problema se pune puțin diferit. Ultimii ani au arătat că municipiile mari se dezvoltă într-un ritm alert și, în principal, pot gestiona până și problemele create de Guvern, de Parlament și așa mai departe. Nu același lucru este adevărat pentru municipiile mici și pentru orașe fiindcă nu aveți aceleași resurse, cu câteva excepții notabile. Însă, oamenii din România, românii, au dreptul să beneficieze de condiții bune, indiferent că stau într-un municipiu mare sau într-un oraș mai mic, sau mai mare, sau până la urmă și într-o comună. Ar fi o discriminare și ar fi nedrept față de oameni să spunem „OK, voi care stați în orașe, mai așteptați un pic, că avem alte preocupări”. Nu se poate trata chestiunea așa. Și am crezut la vremea respectivă că un răspuns la aceste provocări sunt asociațiile de dezvoltare, în care au intrat și administrațiile județene, și administrații municipale, și administrații orășenești. Multe situații, de exemplu pe apă-canal, au funcționat destul de bine, cel puțin exemplele pe care le cunosc eu direct au dus real la dezvoltarea orașelor și comunelor implicate în aceste chestiuni. Însă, serviciile publice trebuie să fie de bună calitate și la același nivel, indiferent de rangul localității și pentru asta este nevoie să vi se pună la dispoziție resurse suficiente și aici nu vorbesc numai de bani, vorbesc și despre resursă umană, pentru a face față unei dezvoltări susținute. Aceste lucruri, parțial, pot fi rezolvate prin asociațiile de dezvoltare, dar, parțial, trebuie rezolvate efectiv printr-un program al Guvernului. (...) Deci este nevoie de dezvoltare. Nu este un moft, nu este absolut deloc un moft și dacă mergeți undeva și solicitați sprijin și ajutor, sper că nu sunteți văzuți ca niște oameni care cereți favoruri, fiindcă nu cereți favoruri! Cereți ceva care se cuvine comunităților pe care le conduceți și cred că este extrem de important să se accentueze încă o dată, și încă o dată, și încă o dată acest lucru, fiindcă dumneavoastră reprezentați comunitatea, cetățenii care v-au ales tocmai să le garantați aceste servicii și dezvoltarea comunităților. Iar, dacă vorbim acum specific despre orașe, probabil știți mai bine ca mine, dar nu pot să nu menționez această chestiune: problema demografică. Oferta de servicii publice, acum, este diferită în municipiile mari și în orașe. A apărut și datorită acestui fapt, acestei dezvoltări diferite, o migrație care vă este defavorabilă. Majoritatea orașelor au o creștere a populației negativă, deci oamenii pleacă și acest lucru este extrem de grav pentru o comunitate mică, fiindcă din puținii care au fost pleacă, și pleacă de obicei cine este apt de muncă, cei cu pregătire foarte bună și rămâne comunitatea fără oameni valoroși și fără un sprijin foarte important. Deci, asta este o problemă extrem, extrem de sensibilă și la ea contribuie, părerea mea, semnificativ, lipsa resurselor pentru a oferi servicii publice de bună calitate.
Vedeți, aceasta este una dintre prolemele pe care le-am menționat în repetate rânduri, dar guvernul, guvernele din ultima vreme nu s-au liniștit. Guvernarea trebuie să se facă într-un fel care este și sustenabil și previzibil. Or, exact aceste lucruri nu se întâmplă. Nu vreau să intru în detalii, cine, ce ordonanțe creează, inventează la Guvern. Treaba lor, e Guvernul, să-și rezolve problema. Dar, dragii mei, credeți-mă, așa nu se poate conduce o țară. Nu poți să vii în 28 decembrie cu o ordonanță care nu este corelată cu nimic altceva, să o pui pe masă, să o aprobi și să fie valabilă de la începutul anului, fără consultări cu asociațiile de primari, fără consultări cu specialiștii din domeniu, fără măcar a corela legislația cu alte piese de legislație, care, evident, sunt importante în diferite domenii.
Sunt de acord că un guvern poate să schimbe diferite abordări și pe fiscalitate, și pe licitații,  și pe orice, dar nu pot să fiu de acord ca aceste lucruri să se facă pe picior, în ultimul moment și fără consultări. Aceste modificări care, după părerea mea, sunt neavenite, dar aceasta este părerea mea... Am argumentele mele, poate Guvernul are alte argumente și zice să sunt foarte bune. OK! Trebuia începută discuția undeva acum un an, consultați toți partenerii, la jumătatea anului trecut adoptată legislația, corelată urgent cu restul și atunci se putea intra în acest an cu o legislație care îi pune pe oameni în situația să poate gestiona problemele. Or, această metodă de a da ordonanță de urgență, și pe urmă vedem cine strigă mai tare, cu acela vorbim și rezolvăm o parte din problemă și restul să se descurce, este pur și simplu inacceptabilă. Așa se poate rezolva eventual o criză sau o calamitate, dar aceea trece repede, dar nu se poate să se schimbe întreaga regulă pentru domenii mari din România fără consultări, fără să dai timp oamenilor să-și pregătească lucrurile. Altceva, ce să zic? Aceasta este problema: Guvernul nu lucrează transparent, nu se consultă cu cei vizați de legislație și atunci problemele evident că apar și fiecare bâlbă și fiecare corectură negândită agravează chestiunea, în loc să o rezolve.
Îmi sună foarte cunoscut.
Fără îndoială că este ușor de constatat în țările mai dezvoltate, cu rezultate foarte bune, că există o corelare strânsă între performanța întregii țări sau a întregii societăți și gradul de urbanizare. Nu este niciun secret. Pe de altă parte, cred că problema noastră în România este că facem politici pe termen scurt de multe ori și cu un interes electoral, deci o abordare electoralistă. Amintiți-vă unii dintre dumneavoastră care sunteți mai vechi acolo că ultima dată când s-au transformat foarte multe comune în orașe și sunt în principiu localități pe care le reprezentați, s-a făcut tot peste noapte și tot din motive electoraliste. Nu vreau să spun acum ce partid a guvernat, știți dumneavoastră. Acum se vede că lucrurile nu au fost bine gândite nici atunci, că au fost gândite pe termen scurt sau foarte scurt. Este normal, dacă transformi o comună în oraș, păi trebuie să îi dai o șansă comunității, trebuie să existe o grijă specială din partea Guvernului ca nu numai denumirea într-un tabel să se schimbe din comună în oraș, ci și comunitatea să aibă șansa să se dezvolte corespunzător. Altfel, OK, am mai obținut un primar de oraș și au mai intrat doi oameni în Consiliul Local... Acesta este rostul unei reforme în administrația locală? Cred că trebuie să ajungem cu cât mai repede cu atât mai bine la concluzia că în aceste domenii nu trebuie să ne jucăm pe mandate de patru ani sau cu interes electoralist, fiindcă până la urmă lucrurile se strică de tot.
Mulțumesc, domnule primar! Ați reușit, în puține cuvinte, să atingeți foarte multe subiecte foarte grele. Nu cred că putem să găsim un răspuns exhaustiv acum, dar aș menționa câteva posibile răspunsuri. Este vorba de infrastructură, de mobilitate și de încurajarea tinerilor de a reveni acasă. Cam astea sunt niște teme foarte, foarte grele. Fără o dezvoltare a infrastructurii este clar că lucrurile, în aceasta chestiune nu se vor schimba. Mobilitatea înseamnă să dăm nu numai infrastructura pentru a putea realiza mișcarea forței de muncă, ci și posibilitatea reală. Că dacă faci autostrăzi și spui omului „nu are decât să-și cumpere mașină și să meargă la serviciu” poate unii o fac, poate alții nu și-o permit. Și atunci trebuie să revenim la un transport public care nu este numai de bună calitate și pe care poți să te bazezi, care trebuie să fie și la îndemâna omului care vrea să facă naveta pe o distanță mai mare sau mai mică și să nu-și dea toți banii pe navetă, cum, din păcate, se întâmpla de multe ori. Pe de altă parte, uitați-vă puțin în sondaje. Și primul lucru, știți bine, într-un sondaj „ce încredere aveți că direcția este cea bună?” sau „vi se pare că direcția în care merge România este bună sau proastă?” Dacă v-ați uitat, cam toate sondajele din ultima vreme arata că între 70% și 80% dintre români spun că direcția este greșită. Acesta este un pesimism total, o neîncredere totală, și aici nici nu are rost să ne uităm în jur, dacă e ăla sau ăla vinovat, noi toți trebuie să reparăm, toți care stăm în politică. Indiferent că unul e Președinte, altul e ministru, altul e primar, suntem toți într-o situație care nu poate să continue așa, trebuie să redăm românilor încrederea că și în țara lor se poate trăi. Și atunci o să revină unii. Până nu ajungem acolo, nu o să revină. Acum câțiva ani, problema a fost de bani, pur și simplu. Între timp, dacă vă uitați în jur, chiar în comunitățile voastre sunt destul de multe poziții unde nu se câștigă rău şi totuși oamenii din afară nu vin. De ce nu vin? N-au încredere. N-au încredere că în România lucrurile vor merge spre bine, n-au încredere că cineva va da atenție calificării lui, deci problema meritocrației... Trebuie să o repetăm atât de des până când înțelege toată lumea că până ce nu renunțăm la acel principiu de angajat tot neamul și toate cunoștințele în loc să angajăm oamenii care sunt pregătiți pentru posturile respective, n-o să nu o să schimbăm lucrurile. Şi mai ales la tineri. Studiile arată că în ultima vreme, pentru tineri, și cei dinafară, români care lucrează în afară, și pentru cei de aici care vor să plece nu mai contează chiar așa de mult banii, că sunt mulți oameni bine pregătiți care ar câștiga și aici. Pentru ei contează să fie luați în serios și să aibă o șansă de carieră previzibilă. Că dacă schimbi regula în fiecare an, ce carieră previzibilă să ai? Și pentru tineri, credeți-mă, acest lucru contează. Oamenii vor să își construiască un viitor, or, pentru asta el vrea să aibă din partea societății o anumită siguranță și deocamdată, după cum se vede, în România, nu au această siguranță. Se știe foarte bine ce trebuie făcut, dar hai s-o facem. Că până ce vorbim... Li s-a promis, dau un singur exemplu, li s-a promis moldovenilor că toată lumea se apucă serios de autostrada Moldova. Hai să fim sobri. Unde a fost seriozitatea? Când au făcut oamenii acel protest de 15 minute s-a dus un ministru lângă Bacău și a zis că acum începe el autostrada, și ăia protestează și ei fac autostradă. După ce s-a terminat protestul, au plecat și muncitorii acasă. E o bătaie de joc și românii văd treaba asta și suferă. Trebuie și guvernanții, și primarii, și toată lumea să găsim soluții. Și asta nu este o soluție pentru un partid, deci soluția trebuie să vină de la întreaga clasă politică. Și aici aveți un rol hotărâtor.
Ultima dată când am fost în situația asta, nemaivăzând altă soluție, am intrat în politica națională. Din păcate, nu pot decât să confirm ce spune domnul primar, cu care ne-am văzut în diferite faze și mă bucur să aud lucruri foarte bune despre localitatea pe care o reprezentați. Însă, lucrurile nu s-au simplificat, nu s-au îmbunătățit în administrația publică pe parcursul anilor, și asta trebuie să ne dea foarte, foarte serios de gândit.
Iar chestiunea cu fondurile europene, de atâtea ori s-a vorbit, de atâtea ori am vorbit despre fondurile europene. Dragii mei, sunt bani care pot fi folosiți de România. Doar că nu sunt folosiți decât într-o mică parte. Nu vreau să intru acum în detalii, dacă mai mulți bani ar trebui să rămână la POS sau la POR, dacă ar trebui constituit la nivel guvernamental un fond de sprijin pentru comunitățile mai mici, fiindcă eu înțeleg foarte bine problema comunităților mici. Un municipiu mare dispune de resurse suficiente să își asigure cofinanțare fluierând. Dar, pentru un oraș care face un proiect care valorează cât bugetul pe un întreg an, nu are de unde să vină, peste noapte, sau chiar în pregătirea proiectului cu o cofinanțare, care, pentru bugetul local, este o sumă imensă. Și aici s-ar impune un sprijin. Lucrurile acestea se știu.
Toată lumea le cunoaște, guvernul le cunoaște, dar de la a ști până la a face este cale lungă. Sincer, eu am impresia că, cel puțin aceste guverne din ultima vreme, nu doresc să se folosească bani europeni. Dimpotrivă, tot ce au făcut, se vede că pun accent pe PNDL. Bun și ăla, doar că din ce în ce mai mult mi se pare că aici se creează un mecanism, prin care voi, primarii, sunteți puși în situația deosebit de penibilă să stați cu mâna întinsă la Guvern, și dacă arătați bine și faceți ce trebuie în alegeri, vi se dă, și dacă nu arătați bine sau nu faceți ce trebuie, nu vi se dă. Ori așa nu se poate dezvolta o țară. Fiindcă un primar reprezintă o comunitate care are pretenții legitime. Nu poți să îi spui „ție îți dau, că ești din partidul X, și ție nu îți dau, fiindcă ești din partidul Y”. Este o discriminare inadmisibilă într-o țară care este membră și vrea să rămână membră în Uniunea Europeană. Deci, aici am niște semne mari de întrebare și eu cred că aici, la nivel de Guvern, se greșește, fiindcă fondurile europene sunt disponibile, doar că se folosesc mult prea puțin.
Domnule primar, aici am niște opinii foarte ferme și pot să vi le spun foarte pe scurt.
Primarul este reprezentantul comunității, deci, prin definiție, demnitar. El reprezintă comunitatea. Nu poți să degradezi un ales în funcționar, fiindcă asta ar fi. Peste tot, în democrațiile consolidate, alesul este demnitar. El reprezintă voința unei comunități, fie ea mică, fie ea mare. Asta nu înseamnă că nu-i respectăm pe funcționarii publici, dar funcționarul public nu este ales. El este pe o poziție pe care a câștigat-o, în varianta ideală, prin concurs, și pe care o ocupă. Deci, este meseria lui. Primar nu este o meserie, primar ești ales de comunitate. Deci, aici e clar.
Doi, alegerile locale pentru primari trebuie să se desfășoare în două tururi. Nu poți să fii primar și să te pui în fața comunității, să spui „dragii mei, voi m-ați vrut, deci haideți să faceți” dacă ești ales cu 15%. Haideți să fim serioși! Și cred că majoritatea dintre dumneavoastră vă dați seama că procentul cu care ai fost ales îți mai multă sau mai puțină legitimitate în discuția cu cetățenii. Păi, un fel te prezinți dacă ai fost în două tururi și ai luat, nu știu, 50 și ceva, 60, 70, 80%, altfel te prezinți dacă a candidat o puzderie de lume acolo, ai luat 15% și ai ieșit primar. Și lumea zice „domnule, dar stai un pic, că parcă nu-i chiar super corect ce se întâmplă”.
Deci, nu argumentul să coalizeze partidele mă face să spun asta, ci legitimitatea dată de o alegere care se duce în două tururi și cel mai bun, care ia mai mult de jumătate din voturi, câștigă. Așa trebuie să fie.
Pentru președinții de Consilii Județene, altfel este chestiunea. Un județ nu este o comunitate cu o identitate proprie. Sigur, sunt județe care au identități, care au steaguri, și așa mai departe, dar nu poți să compari pe un președinte de Consiliu Județean cu un primar. În toată lumea, primarul reprezintă comunitatea. Restul sunt diferite entități administrative. Deci, la președinți cred că nu este greșit să rămână alegerea din Consiliul Județean. Nu văd nevoia unui președinte de județ ales de poporul județului, că nu prea există acel popor al județului. Județele noastre sunt entități administrative care au și ele un istoric, dar nu se poate compara cu identitatea unei comunități, fie comună, fie oraș, fie municipiu.
La Parlament, noi am experimentat diferite chestiuni, care, sincer, au avut rezultate câteodată chiar discutabile. Deci, eu nu m-am simțit confortabil, și nu mi-o luați ca o critică pentru persoane, nu m-am simțit confortabil când am văzut în Parlament tot felul de aleși care au ajuns acolo, dar nu pentru că au avut niște rezultate în politică, ci pentru că au știut să-și facă cunoscut programul pe alte criterii, mai degrabă, hai să le zicem, artistice. Cred că pentru Parlament, în etapa în care se află societatea noastră, alegerea pe listă de partid este potrivită, fiindcă dă inclusiv posibilitatea unui partid responsabil să-și pună pe listă oameni, pe care, pe urmă, îi trimite în comisiile de specialitate. Vedeți bine că, în anumite comisii în Parlament, lucrurile nu avansează, fiindcă partidele nu au oameni care se pricep pe domeniile acelea, să le trimită în comisii. Ori, dacă ai listă de partid, poți să pui și un jurist, și un profesor, și un medic, și așa mai departe, ca să ai pe cine trimite în comisiile de specialitate, să se rezolve problemele la modul cel mai serios și nu în bătaie de joc.
Vedeți, ați atins o chestiune foarte sensibilă și îmi face plăcere să vă pot răspunde pe scurt. Pentru mine, Republica Moldova este o preocupare constantă și o fac cu plăcere fiindcă îmi pasă. Îmi pasă și, exact ce ați spus dumneavoastră, am constatat încă de la început, că noi ajutăm Moldova, dar lucrurile de multe ori nu ajung acolo unde trebuie și mi-am pus problema de ce este așa. I-am rugat pe unii specialiști să verifice un pic și am ajuns la concluzia că intenția, de regulă, este foarte bună. Deci cineva vrea să ajute pe cineva din Moldova, o comunitate, de multe ori, însă, acest ajutor se derulează pe căi neinstituționale, pe bază de cunoștințe, pe bază de prietenii, pe bază de venit întâmplător într-un loc. Și atunci, într-adevăr, au fost comunități care au fost foarte bine sprijinite, s-au reabilitat grădinițe, s-au adus microbuze școlare și așa mai departe. Deci, ajutor a fost și este în continuare, fiindcă noi ne vedem ca actori principali pentru parcursul european al Republicii Moldova, am spus-o și o susțin în continuare. Însă, analiza noastră, ca să nu fac o poveste lungă, a fost că cea mai bună cale pentru a sprijini Republica Moldova este instituțional și, de aceea, vă încurajez la nivel asociativ să colaborați. Să colaborați la nivel de comunitate cu orașe, cu comune înfrățite, să se colaboreze la nivel de Guvern și toate acestea să se facă cu sprijinul nostru, din România, dar împreună cu partenerul moldovean, pentru că atunci lucrurile pot intra într-o ordine și toată lumea va înțelege ce se întâmplă acolo. Deci, instituțional și transparent cred că se pot rezolva aceste probleme. Eu am semnale că lucrurile s-au îmbunătățit și mă voi implica să avem în continuare o îmbunătățire pe această linie și, repet, interesul nostru este să sprijinim Republica Moldova în parcursul său european. Cred că suntem parteneri, prieteni foarte apropiați și natural.
Domnule primar, dați-mi voie să fiu de acord cu unele chestiuni, chiar dacă mă dor și cu altele să nu fiu de acord. A fi primar nu este o meserie, este o demnitate, este un noroc, este o oportunitate, cum vreți, și vă spun: este cea mai frumoasă poziție din politică. Vă spun ca omul pățit. Ai posibilitatea chiar să faci ceva pentru comunitatea ta, ai posibilitatea să intri în dialog direct cu cetățenii. În primul mandat este mai greu, pe urmă o să vedeți că prindeți viteză și o să vedeți și partea frumoasă a lucrurilor și probabil o să vi se pară pe urmă mai plin paharul, chiar dacă este tot pe jumătate. Iar, în ceea ce privește Dunărea, este o tristețe pe care o am de mai multă vreme. O parte ține de noi și de guvernele care nu se aruncă neapărat să rezolve problema, dar o parte ține și de felul în care este reglementată Dunărea și de înțelegerile pe care le avem cu vecinii noștri. Pentru a rezolva o parte bună din această chestiune, probabil știți că există o inițiativă specială pe fonduri europene pentru Dunăre, cred că prea puțin s-au folosit acești bani, prea puțin a existat un interes major și este păcat, dar nu, nu trebuie să abandonăm aici. O parte ține și de reglementarea bunei vecinătăți cu Serbia, cu Bulgaria, cu Ungaria, dar șanse sunt. E trist când vezi Dunărea așa, abandonată și te duci mai departe înspre centrul și vestul Europei și vezi că toate râurile mari sunt folosite din plin și am putea și noi să avem mult mai mult. Aici va trebui să mai muncim mult.
Acum, drept să vă spun, Președintele este ales de popor. Restul, sunt aleși de comunități sau pe circumscripții. Cred că aici sunt două chei, pentru a rezolva problema. Una este cheia bunei credințe și a independenței persoanei care ocupă poziția de Avocat al Poporului, și aici, cu siguranță, mai avem de săpat.
A doua, însă, este Constituția noastră, care Constituție, cu siguranță, trebuie să o luăm la mână și să vedem ce nu a funcționat și unde putem să intervenim. Ca să vă dau un exemplu: s-a făcut multă vorbire, și se va face în continuare, despre Ordonanțele de urgență. Instrumentul Ordonanță de urgență a fost creat pentru a da Guvernului posibilitatea ca, în reală urgență, de calamitate sau de o criză economică, sau ceva, să poată reacționa mult mai repede în plan legislativ decât Parlamentul, care are proceduri mai complexe.
Ce se întâmplă, însă, este că vedem că Guvernul legiferează în locul Parlamentului pe justiție, pe economie, pe finanțe publice! Și lucrurile sunt cel puțin foarte discutabile, dacă e bine așa. Măcar dacă ar rămâne acest instrument al Ordonanței, ar trebui, cel puțin, încă cineva, în afară de Avocatul Poporului, să ceară o verificare pe constituționalitate. Or acest lucru, momentan, nu este cuprins în Constituție.
Plus multe alte lucruri care ar trebui mai bine reglementate, și cred că cea mai înțeleaptă abordare ar fi să începem să discutăm pe îmbunătățirea Constituției, dar nu într-un an în care avem și alegeri europarlamentare, în care avem, probabil, și referendum, în care și alegeri prezidențiale, ci într-un an când avem și o majoritate parlamentară bine intenționată și suficient de mare pentru a putea efectiv promova o astfel de reformă. Altfel, rămânem iarăși la nivelul de vorbe și nu se întâmplă nimic.
Deci, soluții există, specialiști există, însă trebuie să avem în vedere și cadrul general, pentru a avea, în final, un rezultat care ne satisface și nu un rezultat care creează noi și noi nemulțumiri, cum ultimele ordonanțe au generat fantastic de multă nemulțumire.
Da, este o chestiune care trebuie bine gândită, fiindcă, în definitiv, vrem să facem lucrurile mai funcționale, mai bine așezate, și să reflecte, până la urmă, voința oamenilor.
Mulțumesc mult și succes în continuare!

Domnule Comisar European, Alteța Voastră Regală, Excelențe, Stimați organizatori, Distinși invitați,
Mă bucur să vă revăd după aproape 3 ani tot aici, în Sala Unirii, uniți în jurul aceluiași obiectiv – să oferim generațiilor prezente și viitoare șansa unei alegeri informate privind menținerea propriei sănătăți și evitarea factorilor de risc precum fumatul.
Demersul nostru s-a bucurat de consecvență, de implicarea societății civile, a asociațiilor profesionale, cât și a factorilor de decizie, iar rezultatele nu au întârziat să apară.
Interzicerea fumatului în spațiile publice închise a fost o decizie matură și responsabilă, care a propulsat România în rândul țărilor preocupate de protejarea cetățenilor în fața riscurilor produse de fumat. România a devenit chiar un model de bune practici pentru Republica Moldova. Am convingerea că putem avea mai multe exemple de acest fel în România, că putem replica demersul și în alte domenii. Fără îndoială că acest lucru presupune viziune pe termen lung, asumare și implementare, dar și tenacitate, pentru a depăși obstacolele. Vă felicit, așadar, pe toți cei implicați, inițiatori ori susținători, și vă asigur de tot sprijinul meu!
Țara noastră a ratificat Convenția Cadru a Organizației Mondiale a Sănătății pentru Controlul Tutunului încă din 2005, fumatul, așa cum bine știm, fiind un factor de risc important pentru cancerul pulmonar ori pentru bolile cardiovasculare.
Politicile de control al tutunului sunt cu atât mai importante pentru protejarea dreptului la ocrotirea sănătății, iar rolul prevenției devine, în acest context, fundamental.
Tocmai de aceea, una dintre prioritățile mandatului meu în materie de sănătate este promovarea prevenției și a educației pentru sănătate. Un sistem de sănătate sustenabil are la bază prevenția.
Avem deja certitudinea că cele mai răspândite boli ale societății moderne pot fi evitate dacă se iau din timp măsurile adecvate.
Conștientizarea importanței prevenției încă din copilărie și adoptarea unor comportamente și a unui stil de viață sănătos vor avea, pe termen lung, un impact major asupra îmbunătățirii stării de sănătate în România. Și, credeți-mă, avem nevoie de asta!
Este îmbucurător că tot mai mulți români înțeleg de ce este absolut necesar să adoptăm un stil de viață sănătos și să fim permanent informați cu privire la efectele pe care obiceiurile nocive, cum este fumatul, le au asupra propriei sănătăți.
Această responsabilizare individuală trebuie însă dublată și încurajată de efortul autorităților. Din păcate, guvernarea PSD a eșuat și în ceea ce privește prevenția, care nu reprezintă o prioritate pentru actuala guvernare.
De fapt, în pofida promisiunilor făcute de guvernanți, nu vedem campanii eficiente de informare menite să le explice oamenilor care sunt riscurile la care se expun. Și dacă asta ar fi singura problemă! Dar nu vedem nici mult promisele spitale regionale, nu vedem nici îmbunătățirea infrastructurii sectorului sanitar, și, cel mai grav, nu vedem niciunde grija pentru oameni.
Vedem, în schimb, ignorarea problemelor reale din sănătate, pacienți nemulțumiți, medici demotivați, crize și noi, și noi scandaluri televizate.
Sănătatea generației de acum și a celei viitoare trebuie să fie mai presus de orice obiectiv care aduce câștiguri electorale sau politice pe termen scurt! Chiar dacă rezultatele programelor de sănătate care promovează prevenția nu sunt vizibile imediat, ele generează beneficii pe termen mediu și lung.
Prevenția în sensul tematicii forumului de astăzi înseamnă comunicarea riscurilor fumatului, transmiterea informației prin canale avizate, de către experți, politici de combatere a consumului de tutun coerent implementate, legislație adecvată și aplicată consecvent, protejarea și respectarea drepturilor omului!
Vă mulțumesc pentru atenție și vă doresc succes în dezbateri!

Domnilor Preşedinţi ai Senatului şi Camerei Deputaţilor, Doamnelor și domnilor parlamentari, Doamnelor și domnilor membri ai Guvernului, Excelenţe, Doamnelor și domnilor,
Aniversăm, în cadrul acestei ședințe solemne, 15 ani de când România a aderat la cea mai puternică alianță din istoria omenirii.
Din 2004, suntem nu numai într-un parteneriat loial cu această solidă organizație politico-militară, ci și membri respectați ai clubului statelor democratice. Și acest aspect este unul foarte important, pentru că trăinicia NATO și forța sa sunt date, în primul rând, de adeziunea la valori fundamentale, pe care inclusiv țara noastră și-a asumat să le respecte. Iar aceste valori sunt libertatea, democrația și statul de drept.
Anul acesta se împlinesc și 70 de ani de la semnarea, la Washington, a actului  fondator al NATO, care stă la baza apărării noastre colective și care garantează nu doar securitatea, ci și prosperitatea și exprimarea liberă și democratică a țărilor membre.
Istoria ne-a demonstrat că principiile democratice și o comunitate bazată pe solidaritate și responsabilitate față de securitatea aliaților reprezintă esența proiectului euroatlantic și cheia succesului misiunilor NATO.
Doamnelor și domnilor,
Pentru țara noastră, nu a fost deloc ușoară revenirea la democrație după epoca neagră a comunismului și tocmai de aceea merită salutat și apreciat efortul conjugat al tuturor forțelor politice, al diplomației și al armatei, care a făcut posibil dezideratul național de a aduce România în NATO și în spațiul valorilor euroatlantice.
Cu atât mai condamnabile sunt acțiunile actualei majorități PSD, care, prin asaltul - fără precedent în ultimii treizeci de ani - la adresa statului de drept, riscă să fragilizeze statutul ţării noastre în Alianţa Nord-Atlantică şi în Uniunea Europeană.
Modificarea legilor în folosul unor persoane, demagogia, atacurile la adresa stabilităţii economice şi financiare a României, creşterea inflaţiei şi devalorizarea monedei naţionale, arbitrariul şi lipsa de profesionalism, acestea sunt realele politici ale guvernării PSD. Nu întărirea democrației, nu consolidarea justiției, nu responsabilitate și predictibilitate în economie, nu infrastructură care să garanteze inclusiv siguranța oamenilor, nu acestea sunt politicile PSD.
Guvernarea PSD, vă spun acum, care a devenit sinonimă cu incapacitatea administrativă și cu diletantismul, vulnerabilizează România.
În contextul în care țara noastră are toate atuurile pentru a fi un pilon al democrației și stabilității în regiune, PSD eșuează să se ridice la importanța acestui moment strategic.
Lipsa de respect manifestată de PSD față de Armată a culminat cu demersul de a contesta în justiţie decretul de prelungire a mandatului şefului Statului Major al Apărării. Instanța de judecată a respins această acțiune nefondată a PSD, care a pus Armata României într-o situație delicată din rațiuni strict și numai politicianiste.
Dacă adăugăm și incapacitatea de a moderniza legislația în domeniul securităţii naţionale, avem doar câteva aspecte care arată incompetența PSD și o profundă neînțelegere a ceea ce înseamnă să conduci un stat în care cetățenii sunt cu adevărat bine protejați.
Ca Președinte, am responsabilitatea de a veghea la buna funcţionare a autorităţilor publice. Este atribuția mea constituțională să atrag atenția că o guvernare bună, o guvernare corectă, o guvernare cinstită reprezintă inclusiv o garanție de securitate pentru România, în timp ce această guvernare eșuată reprezintă în sine un risc pentru țară.
Ne confruntăm cu amenințări tot mai complexe, atât clasice, cât și asimetrice şi hibride, provenind din multiple direcții strategice, care tind să afecteze în moduri tot mai subtile NATO.
De aceea, este nevoie de coeziune politică internă în fiecare stat Aliat, precum și de unitate politică și solidaritate la nivelul Organizației Tratatului Atlanticului de Nord.
Doamnelor și domnilor,
Este nevoie ca NATO să își întărească în continuare postura de descurajare și apărare pe Flancul Estic. În acest scop, trebuie să îmbinăm rolul unic și cuprinzător pe care îl are NATO în apărarea noastră colectivă cu abordarea integratoare a Uniunii Europene în gestionarea crizelor.
Putem realiza această corelare dacă aducem împreună, într-un efort bazat pe sinergie și complementaritate, instrumentele și resursele de care dispun cele două organizații. Rezultatele vor fi, fără îndoială, în beneficiul cetățenilor, pentru că va crește securitatea europeană și euroatlantică.
De altfel, unitatea și coeziunea definesc fundamental prioritățile Președinției în exercițiu a României la Consiliul Uniunii Europene.
Acordăm o atenție specială avansării cooperării dintre NATO și Uniunea Europeană în toate domeniile de interes comun și, în special, pentru îmbunătățirea mobilității militare pe continentul european, pentru creşterea rezilienţei partenerilor și pentru combaterea amenințărilor hibride.
România va continua să contribuie activ în acest sens.
Totodată, țara noastră va continua să susțină întărirea solidarității în interiorul NATO, inclusiv prin consolidarea relației transatlantice.
În NATO, relația transatlantică este garanția funcționării optime a Alianței și a apărării colective definite de articolul V al Tratatului de la Washington.
Doamnelor și domnilor,
Profesionalismul, devotamentul și spiritul de solidaritate ne permit să avem, în acest moment, o Alianță credibilă și puternică, capabilă să asigure securitatea cetățenilor noștri, precum și să mențină sau să readucă pacea acolo unde este amenințată sau afectată.
Ţara noastră acţionează constant şi consecvent pentru a-şi consolida profilul în cadrul Alianţei, pe mai multe dimensiuni strategice: politică şi diplomaţie, apărare, intelligence şi comunicare strategică, ceea ce dă o pespectivă clară obiectivelor pe care ni le propunem în NATO.
Trebuie să înțelegem însă cu toții că apărarea colectivă începe acasă și necesită investiții, atât în resurse umane, cât și în capabilități militare din partea fiecărui aliat.
În ultimii ani am obținut rezultate semnificative prin alocarea a 2% din Produsul Intern Brut pentru apărare, la inițiativa mea s-a încheiat această înțelegere, fapt care a permis dezvoltarea programelor naționale de înzestrare, atât de necesare pentru ca România să își consolideze rolul de furnizor de securitate. A fost rezultatul unui consens politic obținut la inițiativa mea.
Guvernului şi Ministerului Apărării Naţionale le revine rolul de a pune în practică, prin programe coerente, Strategia de Înzestrare a Armatei, pentru care există premise favorabile de finanţare.
Din păcate, faptele demonstrează cu totul altceva: proceduri de achiziţe anulate sau contestate în justiţie de chiar cei care le-au iniţiat şi o incapacitate cronică de a gestiona un domeniu vital pentru securitatea naţională, cum este cel al înzestrării Armatei.
Incompetența guvernanților, stimați parlamentari, riscă să afecteze chiar modul în care ne îndeplinim angajamentele și responsabilitățile în cadrul NATO.
Doamnelor și domnilor,
La ultimele summituri NATO, desfășurate la Varșovia și Bruxelles, am susținut necesitatea întăririi procesului de adaptare a Alianței prin măsuri destinate consolidării apărării pe Flancul Estic. Mă refer aici la prezența aliată înaintată din România și din regiunea Mării Negre, precum și la cea din Polonia și statele baltice.
Toate aceste eforturi ale noastre au condus la adoptarea de noi decizii cu relevanță operațională. Am înființat Brigada Multinațională Sud-Est la Craiova și participăm cu militari în Polonia, în cadrul grupului de luptă condus de Statele Unite ale Americii.
Comandamentul Diviziei Multinaționale Sud-Est a primit certificarea capabilității  operaționale finale anul trecut.
Voi susține ferm, în continuare, poziția României de abordare unitară, coerentă pe întregul Flanc Estic, de la Marea Baltică la Marea Neagră, condiție esențială pentru gestionarea eficientă a provocărilor în creștere la adresa mediului de securitate regional.
Doamnelor și domnilor,
În ultimii ani, România a reușit să consolideze prezența pe agenda aliată a situației de securitate din regiunea Mării Negre, care este acceptată de toți aliații ca fiind esențială pentru securitatea euroatlantică.
Este un efort în care m-am implicat personal, și voi continua să o fac, pentru că este în interesul strategic al României.
Creșterea constantă a activităților militare în Crimeea, recentul incident din Strâmtoarea Kerci, conflictul în desfășurare din Estul Ucrainei, precum și actele provocatoare la adresa avioanelor și navelor aliate prezente în Marea Neagră nu fac decât să demonstreze că amenințările din Est continuă să afecteze stabilitatea regiunii.
De aceea, este necesară asigurarea unei prezențe consistente a navelor aliate în Marea Neagră, precum și stabilirea unor structuri militare de comandă și control cât mai eficiente chiar în regiunea noastră.
România este un promotor al continuării politicii Ușilor Deschise a Alianței. Istoria ne arată că opțiunea de a adera la NATO a tot mai multor țări a făcut posibilă promovarea unui climat de pace și stabilitate, a deschis noi posibilități de cooperare și a generat cadrul pentru o construcție euroatlantică bazată pe valori comune, pace și democrație.
Doamnelor și domnilor,
Nu pot să închei fără a sublinia, încă o dată, faptul că NATO a devenit, în cei 70 de ani de existență, singura organizație care poate oferi un mediu de securitate robust, cu garantarea eficientă a securității tuturor membrilor săi. Efortul comun al tuturor aliaților a permis ca organizația să se afirme pe plan mondial ca un garant al stabilității, păcii și dialogului.
Reafirm cu tărie că România va continua să fie un aliat de încredere, un promotor al valorilor comune împărtășite de membrii Alianței și al consolidării sale în continuare și un pilon de stabilitate și securitate în regiunea Mării Negre, astfel încât cetățenii români să fie în siguranță.
Ca Președinte, voi continua să acționez cu determinare pentru ca NATO să fie tot mai puternică, iar profilul României în Alianță să fie tot mai vizibil și consolidat.
Vă asigur că vom rămâne un actor relevant și de încredere în cadrul NATO, care își respectă toate angajamentele asumate!
La mulți ani, România!
La mulți ani, NATO!

Domnule Prim-ministru, Doamnă Viceprim-ministru, Domnule ministru al afacerilor interne, Distinși reprezentanți ai Guvernului, Onorați parlamentari, Domnilor directori, Doamnelor și domnilor militari, polițiști, jandarmi, pompieri, Stimați invitați, Doamnelor și domnilor,
Vă mulțumesc pentru invitația de a participa la bilanțul Ministerului Afacerilor Interne pe anul 2019 și mă bucur să fiu astăzi alături de dumneavoastră!
Reprezentați o componentă esențială a sistemului de securitate națională, iar activitatea pe care o desfășurați are un impact direct asupra vieții și siguranței românilor.
Aveți onoranta misiune de a proteja oamenii și de a asigura un climat social de echitate și de echilibru.
O națiune se dezvoltă atunci când cetățenii au încredere în autorități și în capacitatea acestora de a le apăra drepturile și libertățile civice, cu respectarea legilor și a Constituției.
Tocmai de aceea, rolul dumneavoastră este fundamental și vă încurajez să nu vă abateți niciun moment de la a vă face profesia cu responsabilitate și competență.
Doamnelor și domnilor,
Ministerul Afacerilor Interne are o contribuție importantă și la misiuni și operații care se desfășoară în afara țării, sub egida Uniunii Europene, OSCE, NATO și ONU. Prin înalta pregătire, conduita și rezultatele obținute, forțele române trimise în aceste zone sunt apreciate de partenerii noștri internaționali și au creat țării noastre o bună imagine externă.
Subliniez, de asemenea, și implicarea dumneavoastră semnificativă, în anul 2019, la îndeplinirea obiectivelor naționale pe temele de interes particular, în contextul Președinției de succes a României la Consiliul Uniunii Europene.
Vă mulțumesc și pentru modul în care ați sprijinit desfășurarea, la Sibiu, a Summitului informal al șefilor de stat sau de guvern din Uniunea Europeană, precum și organizarea vizitei oficiale în România a Sanctității Sale Papa Francisc.
Totodată, corectitudinea și vigilența cu care v-ați îndeplinit rolul conferit de lege pe parcursul celor trei runde de alegeri care au avut loc în 2019 au făcut ca procesul electoral să se desfășoare fără incidente, cu respectarea normelor și a principiilor democratice.
Anul trecut, Ministerul Afacerilor Interne a depus eforturi însemnate, pe care le salut, și pentru prevenirea și combaterea fenomenului migrației ilegale, pentru securizarea frontierelor de stat și a frontierei comune a Uniunii Europene, precum și pentru managementul situațiilor de urgență.
Dincolo de aceste aspecte pozitive, activitatea din ultimii ani a Ministerului Afacerilor Interne a demonstrat o serie de deficiențe de ordin managerial, de coordonare și chiar lipsă de profesionalism, în contextul unor situații precum cazul Caracal sau evenimentele din 10 august 2018.
Instituția dumneavoastră are obligația să își facă o autoevaluare profundă, pentru a identifica factorii care au dus la situațiile pe care le-am menționat și să ia toate măsurile necesare pentru remedierea cât mai rapidă a problemelor.
Nu poate exista nicio abatere a Ministerului Afacerilor Interne de la menirea sa fundamentală, aceea de a proteja și apăra cetățenii români.
Doamnelor și domnilor,
Prin toate activitățile pe care le desfășurați, Ministerul Afacerilor Interne trebuie să acționeze în interesul cetățeanului, al comunității și în sprijinul instituțiilor statului.
Obiectivul fundamental este acela ca legea să fie respectată, iar cetățenii să se simtă în siguranță, având deplină încredere în instituțiile care au misiunea să îi apere și să îi protejeze.
Este imperativ ca factorii de decizie din cadrul Ministerului Afacerilor Interne să conștientizeze pe deplin responsabilitatea pe care o au față de români și să depună toate eforturile necesare modernizării și eficientizării instituției.
Trebuie să vă asigurați că, în toate demersurile pe care le întreprind angajații Ministerului, sunt pe deplin respectate valori și principii precum demnitatea, libertatea individuală, egalitatea în fața legii, cinstea, încrederea și toleranța.
La baza activității dumneavoastră trebuie să stea o concepție modernă privind ordinea publică, siguranța cetățeanului și protecția patrimoniului.
Profesionalismul și competența forțelor de intervenție, prevenirea și anticiparea, decizia precisă și capacitatea de reacție a specialiștilor și a forțelor de ordine publică sunt elemente indispensabile în realizarea cu succes a sarcinilor care vă revin.
Sunt încrezător că obiectivele pe care le-ați stabilit pentru anul 2020 vor fi îndeplinite, în acord cu documentele strategice naționale, cu prevederile legale în vigoare și cu misiunea instituției dumneavoastră.
Vă îndemn să acționați, cu prioritate, pentru protejarea copiilor, tinerilor și tuturor categoriilor vulnerabile. Este esențial să crească siguranța în spațiile școlare și în apropierea acestora și să fie prevenite și stopate orice activități ilicite care pun în pericol sănătatea și integritatea tinerei generații.
O altă direcție asupra căreia este important să vă îndreptați eforturile în viitor este dezvoltarea de noi instrumente care să asigure găsirea și salvarea persoanelor aflate în pericol și extinderea sistemelor alternative de înștiințare și avertizare a populației ori de informare sistemică.
Vă revine, totodată, misiunea de a contribui în continuare la combaterea corupției cu impact asupra capacității instituționale a statului, dar și a imaginii României pe plan extern.
Pentru rezultate optime aveți nevoie, bineînțeles, de suficient personal, care să fie dotat cu echipamente moderne și performante, astfel încât intervențiile pentru protejarea cetățenilor și a bunurilor să fie finalizate cu succes.
O legislație adusă la zi și eliminarea barierelor birocratice sunt, de asemenea, necesare pentru a avea o activitate eficientă.
Finalizarea procesului de aderare a României la Spațiul Schengen, consolidarea Sistemului Național de Management al Situațiilor de Urgență, protecția infrastructurilor critice naționale, creșterea rezilienței naționale și, nu în ultimul rând, protecția civilă a populației și a bunurilor trebuie să rămână prioritare în lista obiectivelor pe care le aveți.
În contextul actual, al combaterii răspândirii infecției cu coronavirus, vă cer să vegheați cu responsabilitate, dar și cu calm, la întărirea controlului la frontierele maritime, aeriene și terestre.
Traversăm o perioadă complicată la nivel global, iar cetățenii au nevoie și de sprijinul dumneavoastră pentru a se simți în siguranță. De modul în care acționați depinde ca panica să nu se instaureze, iar românii să simtă că sunt apărați și protejați.
Doamnelor și domnilor,
Exigențele pe care cetățenii le au față de acțiunile instituției dumneavoastră sunt ridicate.
De aceea, pentru a spori încrederea societății în Ministerul Afacerilor Interne, vă îndemn să intensificați eforturile de îmbunătățire a performanței, iar serviciile pe care le asigurați să se bazeze pe cinste, integritate, onestitate și respect față de demnitatea umană.
În încheiere, vă felicit pentru rezultatele obținute în anul 2019 și vă doresc succes în realizarea sarcinilor pe care le aveți de îndeplinit anul acesta.
Vă mulțumesc!

Alteța Voastră Serenisimă, Prinț Nikolaus von Liechtenstein, Domnule Președinte Donald Tusk, Domnule Prim-ministru, Domnule Președinte Emil Constantinescu, Domnule Președinte al Curții Constituționale, Doamnă Președinte al Înaltei Curți de Casație și Justiție, Preafericirea Voastră, Înaltpreasfinția Voastră, Doamnelor și domnilor parlamentari, Doamnelor și domnilor miniștri, Stimați reprezentanți ai cultelor, Excelențe, Onorată asistență,
Decernarea Premiului European Coudenhove-Kalergi pentru anul 2020 mă onorează.
Doresc să îmi exprim aprecierea față de Societatea Europeană Coudenhove-Kalergi și personal Alteței Sale Serenisime, Prințul Nikolaus von Liechtenstein, pentru acordarea acestui premiu.
Vreau, totodată, să-i mulțumesc domnului Președinte Donald Tusk pentru cuvintele deosebite de apreciere. Thank you, dear Donald!
Dragă Donald, ești un bun prieten al țării noastre și de fiecare dată este o plăcere să te avem alături! Bine ai revenit în România!
Această distincție mă bucură cu atât mai mult cu cât, privind în urmă către laureații Premiului European, remarc că printre aceștia se regăsesc personalități politice de marcă, ce s-au dedicat obiectivului unei Europe unite.
Fondator, după Primul Război Mondial, al Mișcării Pan-europene, Richard von Coudenhove-Kalergi a fost un vizionar şi un promotor activ al identității europene.
Într-o perioadă în care avem nevoie de cât mai multe modele politice şi personalități angajate cu sufletul şi cu mintea în consolidarea proiectului european, trebuie să ne aducem aminte cu respect şi considerație de această personalitate istorică şi de capacitatea sa de a inspira acțiunea politică a liderilor europeni, în slujba ideii de unificare a Europei.
În 1922, Richard von Coudenhove-Kalergi lansa ideea unei Europe unite, a unei asociații de state libere grupate în „Statele Unite ale Europei”.
La vremea respectivă, la 4 ani după încheierea Primului Război Mondial, o Europă unită, fără conflicte, părea o utopie. Din păcate, continentul european a trebuit să treacă printr-un nou Război Mondial, unul și mai sângeros, pentru a învăța cât de importantă este pacea şi cât de necesar este ca europenii să lucreze împreună pentru a pune bazele unui proiect de pace și dezvoltare fără precedent.
Conceptul pan-european vizionar lansat de Richard von Coudenhove-Kalergi a inspirat acțiunea părinților fondatori ai proiectului european de astăzi.
Richard von Coudenhove-Kalergi credea cu tărie că ciclul distructiv al conflictelor poate fi oprit, că istoria continentului european poate fi scrisă altfel.
Credea în Europa, în valorile fundamentale ale acesteia: demnitate umană și libertate. Astfel, Coudenhove-Kalergi și-a dedicat viața ideii unei Europe unite, indisolubile. Acest ideal călăuzește astăzi proiectul Uniunii Europene.
Richard von Coudenhove-Kalergi a fost martorul renașterii continentului european, după cel de-al Doilea Război Mondial. Dar nu a mai putut fi martorul extinderii Uniunii Europene. La dispariția sa, în 1972, Uniunea Europeană era încă formată din cei șase membri fondatori.
Uniunea Europeană numără în prezent 27 de state membre, care trăiesc împreună în pace și prosperitate.
Realizarea proiectului european s-a înfăptuit treptat, iar aderarea fiecărei țări a adus avantaje reciproce, atât pentru noul stat membru, cât și pentru comunitatea europeană căreia i s-a alăturat.
Din această perspectivă, consider că acordarea acestei distincții este, mai presus de orice, o recunoaștere a rolului României în Uniunea Europeană şi a profilului țării noastre de promotor activ al integrării europene, al unității proiectului european şi al capacității acestuia de a fi o sursă de inspirație și un ideal pentru țările din vecinătate.
Aderarea la Uniunea Europeană a însemnat revenirea României acasă, în familia europeană de care este legată prin istorie, cultură, civilizație, prin atașamentul cetățenilor săi față de valorile democrației liberale.
În decembrie 1989, românii şi-au afirmat şi recâștigat, cu sacrificii importante, apartenența la spațiul politic, democratic şi cultural european de care au fost separați după cel de-al Doilea Război Mondial.
Prin votul pro-european dat de cetățenii români la alegerile europene, la referendumul din 26 mai și la alegerile prezidențiale de anul trecut, românii au reconfirmat atașamentul profund față de valorile europene, democrație, stat de drept, independența justiției și continuarea luptei împotriva corupției.
Doamnelor şi domnilor,
Pentru a păstra ceea ce am construit împreună, avem nevoie de viziune. Așa cum Richard von Coudenhove-Kalergi și părinții fondatori ai Uniunii Europene - Robert Schuman, Konrad Adenauer și Alcide de Gasperi - au avut viziunea realizării proiectului european, așa și noi avem datoria să ducem mai departe această prețioasă moștenire și să consolidăm proiectul european pe baza valorilor sale fundamentale.
Iar această viziune înseamnă, pe de o parte, ca liderii europeni să găsească soluții comune la provocări, iar, pe de altă parte, ca proiectul european să fie cunoscut mai bine şi susținut de cetățeni, care să simtă că îi aparțin pe deplin.
Uniunea Europeană s-a confruntat în ultimii ani cu o serie de provocări, interne și externe, de la criza economică, criza migrației, fenomenul terorist, la evoluțiile de securitate din Vecinătatea Estică și Sudică.
Anul acesta, la 31 ianuarie, pentru prima dată, un stat membru a părăsit marea familie europeană. Plecarea Marii Britanii a fost o grea încercare, dar noi, cele 27 de state membre, am strâns rândurile și am arătat că unitatea noastră este solidă.
Fără unitate, fără coeziune, crizele ar fi mai greu de depășit, iar proiectul european ar avea grav de suferit.
Cetățenii europeni care au rămas puternic atașați de proiectul european, de beneficiile incontestabile pe care acesta le aduce, dau forță și vitalitate Uniunii noastre.
Rezultatele de ansamblu ale alegerilor europene din mai 2019 au reconfirmat din plin acest lucru.
Mă bucur să reamintesc cu acest prilej că statele membre şi instituțiile europene au agreat prin consens anul trecut, la Summitul european pe care l-am găzduit în 9 mai, Declarația de la Sibiu.
„Spiritul de la Sibiu”, bazat pe valorile și obiectivele comune ale Uniunii, reprezintă o pledoarie comună pentru o Europă mai unită și mai puternică.
A urmat apoi, la Consiliul European din iunie 2019, adoptarea Agendei Strategice a Uniunii Europene pentru perioada 2019-2024.
Astfel de momente trebuie să ne ghideze mai departe și să ne dea încredere în viitorul nostru comun. Aceste documente strategice trebuie astăzi puse în practică.
Exercitarea pentru prima dată de către România a Președinției rotative a Consiliului Uniunii Europene, în prima jumătate a anului trecut, a demonstrat, o dată în plus, prin eforturile depuse şi prin rezultatele obținute, atașamentul României pentru aprofundarea Uniunii, pentru avansarea dosarelor majore ale agendei europene de astăzi.
Principiile care ne-au ghidat în timpul mandatului la conducerea Consiliului Uniunii Europene au pus în prim-plan coeziunea, ca valoare comună europeană.
Aceste principii vor continua să stea la baza acțiunilor noastre și în viitor, fiind de altfel o reflexie a voinței societății românești.
România va continua să acționeze ca un stat membru profund angajat în procesul construcției europene, al adâncirii integrării europene, în beneficiul tuturor statelor membre și al cetățenilor.
Vrem o Uniune mai puternică în plan intern, dar şi în planul acțiunii sale globale, inclusiv în vecinătatea noastră imediată. Suntem beneficiarii direcți ai procesului de extindere şi ne dorim ca acesta să continue, pentru a promova stabilitatea, democrația şi dezvoltarea dincolo de frontierele actuale ale Uniunii.
Nu în ultimul rând, este esențial să urmărim consolidarea parteneriatelor Uniunii Europene cu aliații tradiționali, precum și implementarea inițiativelor din domeniul securității și apărării comune, în deplină complementaritate cu NATO.
Mai presus de orice, scopul nostru comun trebuie să fie continuarea și consolidarea evoluțiilor democratice, care au transformat fundamental în bine fața continentului european şi au adus libertate, democrație, societăți bazate pe respectul pentru drepturile omului, precum şi mai multă prosperitate cetățenilor europeni.
Doamnelor și domnilor,
Este datoria noastră să nu uităm momentele dramatice din trecutul continentului european. Richard von Coudenhove-Kalergi vorbea acum o sută de ani despre „integrare sau colaps”.
Avem responsabilitatea astăzi de a conferi proiectului european o nouă dinamică, încredere și viziune.
De noi depinde dacă vom reuși să păstrăm ceea ce am obținut împreună, prin decenii de acțiune comună.
Este important ca Uniunea Europeană să-și mențină nealterate valorile şi principiile sale fundamentale şi să identifice căi concrete pentru a fi mai apropiată de cetățenii săi.
Conferința despre viitorul Europei care va fi lansată la nivel european va avea un rol important în a face ca beneficiile politicilor europene să fie mai bine cunoscute de oameni.
Astfel, doresc să vă mulțumesc încă o dată pentru premiul acordat şi să vă felicit pentru activitatea dumneavoastră susținută în serviciul promovării ideii şi valorilor noastre europene.
România a fost şi va fi în continuare un stat membru pe deplin dedicat acestui proiect!
Vă mulțumesc tuturor!

Doamnă Președinte al Confederației Naționale pentru Antreprenoriat Feminin, Domnule Prim-ministru, Stimați parlamentari, Doamnelor și domnilor miniștri, Distinși reprezentanți ai mediului de afaceri, Excelențe, Stimate doamne, Onorați invitați,
Îmi face o deosebită plăcere să fiu astăzi alături de dumneavoastră, la acest eveniment festiv dedicat recunoașterii contribuțiilor valoroase și consistente aduse de femei la dezvoltarea economică și socială a României.
Am încurajat constant participarea într-un număr cât mai mare a doamnelor în toate aspectele care țin de afaceri, de mediul asociativ, dar și de implicarea politică.
De aceea, felicit organizatorii pentru această inițiativă și, bineînțeles, pe doamnele premiate în această seară pentru modul în care s-au făcut remarcate în domeniile lor de activitate.
Performanța și excelența sunt cuvintele cel mai bine alese pentru a defini munca dumneavoastră!
Doamnelor și domnilor,
România normală este o Românie competitivă într-o Europă a valorilor democratice. Modul în care înțelegem să acordăm atenție importanței valorilor și ierarhiei acestora în societate ne definește nu doar ca oameni, ci și ca țară.
Noi, românii, credem în valorile fundamentale ale civilizației europene, în democrație și libertate. Credem în dreptate, pluralism politic, stat de drept, integritate, egalitate în fața legii. Și, mai mult decât orice, credem în libertatea de a alege pentru noi și de a acționa conform alegerilor făcute.
Cred cu tărie că economia liberei inițiative este cea care asigură prosperitate durabilă și garantează stabilitatea democratică și că spiritul antreprenorial rămâne cel mai eficient motor al unei economii dinamice, competitive și inovatoare.
De aceea, o parte importantă a activităților primului meu mandat a fost dedicată susținerii inițiativei antreprenoriale și a valorilor economiei de piață.
Am ascultat și am sprijinit prioritățile mediului de afaceri în legătură cu predictibilitatea și stabilitatea. Am recunoscut și am promovat nevoia unui dialog constructiv între mediul privat și autoritățile guvernamentale.
Voi rămâne și în acest mandat la fel de dedicat consolidării României antreprenoriale.
Voi uza în continuare, în ciuda opoziției celor rămași ancorați în trecut, de toate prerogativele funcției prezidențiale pentru a mă asigura că inițiativa antreprenorială rămâne unul dintre pilonii principali ai dezvoltării României.
Stimați invitați,
Dacă ne uităm la ceea ce a lăsat PSD în urmă, la politica nefastă a guvernelor din ultimii ani, care, deși s-au intitulat „sociale”, au neglijat tocmai solidaritatea și coeziunea, vedem inegalități crescute, analfabetism funcțional, un sistem medical dezechilibrat, o administrație de multe ori ineficientă și opacă.
Acestea sunt doar câteva dintre provocările de reformă cărora, împreună, trebuie să le facem față.
Există însă semnale clare pentru a avea speranță și încredere în viitor. Hotărârea cu care românii, începând cu anul trecut, au spus „nu” unei voințe politice anti-europene și și-au cerut, astfel, dreptul de a fi ascultați și reprezentați așa cum se cuvine nu lasă loc de interpretări.
Am spus-o și o repet, avem nevoie de o resetare, pentru ca ceea ce începem să construim să dureze.
În cele câteva luni de guvernare a Partidului Național Liberal, românii au început să vadă șansa de a construi durabil pentru România. Au fost inițiate reforme de mult timp amânate în domenii prioritare pentru români: infrastructură, energie, economie, muncă, administrație.
Disperarea cu care PSD continuă să se agațe de mecanismele puterii și insistă să blocheze orice inițiativă de reformă nu poate însemna decât un singur lucru, că lucrurile au început să se întoarcă, încet, dar sigur, către normalitate.
2020 este un an decisiv. Trebuie să realizăm importanța momentului politic pe care România îl traversează în prezent, miza esențială a stabilității și predictibilității pentru următorii ani. Și este timpul să alegem cum vrem să fie România noastră.
În actualul context, în care ne concentrăm pe stoparea răspândirii infecției cu coronavirus, fac un apel la înțelepciune și echilibru, la calm și realism, pentru ca viața socială să nu devină victimă a unei epidemii de panică, pe fondul neîncrederii și al știrilor false.
Responsabilitatea trebuie să ghideze permanent deciziile politice, iar convingerea mea fermă este aceea că atunci când există bună-credință și înțelepciune, vom găsi cele mai bune soluții și vom depăși orice obstacol.
Stimate doamne,
Ați ales mediul privat cu așteptări și speranțe, pentru a vă împlini profesional și pentru a asigura bunăstarea familiilor dumneavoastră.
Statisticile arată o creștere la nivel mondial a implicării antreprenoriale a femeilor, iar pentru România reflectă o realitate dinamică, situată constant peste media globală.
Aproape 40% dintre asociații firmelor active astăzi în România sunt femei. Femeile de afaceri se regăsesc, tot mai vizibil, în clasamente ale succesului. Contribuțiile lor sunt extrem de apreciate în toate domeniile, de la educație și sănătate, la activități civice, cultură, divertisment, sport sau politică.
Mă bucur să văd aceste realizări și sper ca inițiative precum cea de astăzi să fie tot mai numeroase.
Sunt multe femei care își asumă rolul de lider și cărora ar trebui să le recunoaștem mai des meritele. Să le arătăm respectul și aprecierea pentru ambiția și curajul lor și să le încurajăm să rămână competitive și serioase.
Trebuie să recunoaștem, creativitatea femeilor în zona de business, și nu numai, potențialul lor antreprenorial, hotărârea cu care se implică sunt departe de a fi valorizate așa cum ar trebui, și mă refer inclusiv la piedicile generate de decalajele regionale și la cele între mediul urban și rural.
O spun deschis, sprijin orice program care își propune să susțină dezvoltarea calitativă a economiei, să stimuleze competitivitatea și inovarea în economia țării noastre. Iar afacerile dezvoltate de femei sunt o parte integrantă a României antreprenoriale, pe care o susțin cu toată încrederea.
Încurajez pe această cale Confederația Națională pentru Antreprenoriat Feminin și femeile dedicate inițiativei private și vieții profesionale să aibă un dialog concret și aplicat asupra modului în care putem schimba lucrurile în bine, în România, și din perspectiva egalității de gen.
Doamnelor și domnilor,
Stimați invitați,
În această seară se află printre noi, în sală, doamne care s-au remarcat prin reușite de excepție în diferite domenii de activitate și care vor fi, iată, premiate.
Vă invit să le felicităm cu toții și să le aplaudăm împreună performanțele! Vă mulțumesc!

Bună ziua tuturor! Pentru mine, personal, este o mare bucurie că putem să începem astăzi această campanie de replantare, o campanie amplă, care cu siguranță va lăsa urme profunde pozitive, de această dată. Pădurile sunt „aurul verde” al României și acest aur trebuie protejat și înmulțit. Avem încă păduri care sunt foarte valoroase, avem păduri care pot fi exploatate, dar dacă ne uităm în jur, aici unde suntem astăzi, este, ca să zicem așa, un rest din ceea ce pe vremuri se numea Codrii Vlăsiei, care au fost codrii care s-au întins cât puteai să vezi cu ochii. Astăzi avem doar câteva zone mici, care mai sunt pădure, și cred că în acest context pot să spun câteva lucruri foarte clare. Pădurea trebuie protejată! Este inadmisibil ca în secolul XXI să mai avem tăieri ilegale masive! Și îl rog pe domnul Prim-ministru și pe membrii Guvernului prezenți aici să găsească noi instrumente pentru a proteja pădurile României. Instrumentele care au fost create și folosite pe vremea guvernelor dinainte, și cam multă vreme s-a ocupat PSD de acest lucru fără succes, acele instrumente s-au dovedit a fi insuficiente și insuficient de bine aplicate. Deci este nevoie de protecție. Este nevoie, pe de altă parte, acolo unde sunt păduri care au fost gândite pentru exploatare, să se exploateze dar, atenție, în mod organizat și legal. O pădure aparte sau un set de păduri aparte sunt zonele protejate. România se numără printre foarte puținele țări din Europa care mai are păduri virgine, care are păduri care obligatoriu trebuie păstrate, protejate. Și mai există o categorie foarte importantă de păduri, acelea pe care vom începe acum să le plantăm.
Este nevoie de mai multă pădure! Este nevoie de mai multă pădure în România! O să vă explic de ce spun acest lucru clar și răspicat. Avem probleme de mediu. Știți foarte bine, în ultimele zile, s-a discutat foarte mult de poluarea puternică, care se poate constata peste tot în România. Se știe că pădurile nu sunt bune doar pentru a te plimba în ele sau pentru a da lemn. Pădurile sunt foarte importante pentru a da aer curat. Pădurile curăță aerul. Pădurile contribuie la un mediu mai sănătos, mai curat. Pe de altă parte, trebuie să fim foarte conștienți că problema climei este una cât se poate de serioasă. Încălzirea globală este un fapt, și pentru noi poate să fie un fapt foarte negativ, mai ales aici, în sudul țării, există pericolul să se formeze zone deșertice. Or asta, cu siguranță, nu vrem. Toate studiile din ultima vreme au dovedit că cea mai eficientă măsură împotriva încălzirii climatice este plantarea de păduri. Așadar, dacă vrem să fim serioși, dacă vrem să combatem încălzirea globală, atunci plantările sunt o măsură cu multe beneficii, inclusiv în această zonă de prevenire a schimbărilor climatice. Iată multiple beneficii dacă plantăm, și aici trebuie să mai spun ceva: după părerea mea, este insuficient să replantăm, să refacem pădurea în zonele unde a fost tăiată legal sau ilegal. Este nevoie să creștem semnificativ suprafața împădurită din România și această campanie este un foarte bun început și sper să fie un simbol și un imbold pentru multe autorități locale, care pot folosi terenurile care nu mai sunt folosite pentru altceva în agricultură. Și sper foarte mult ca în următorii ani să ajungem să avem o extindere semnificativă a zonelor împădurite din România. Deci pe de o parte protecție, eliminarea tăierilor ilegale, pe de altă parte, plantări masive de pădure. Asta este ce îmi doresc eu pentru România și pentru „aurul verde” al României. Vă doresc tuturor mult succes!

Domnule Prim-ministru, mulțumesc pentru invitație!
Doamnelor și domnilor miniștri, Domnule Guvernator, Stimați reprezentanți ai instituțiilor implicate, Stimați reprezentanți ai mediului de afaceri,
Am încurajat de la bun început inițiativa creării acestui grup de lucru interinstituțional, care trebuie să determine cu celeritate amploarea efectelor preconizate asupra economiei României pe fondul extinderii epidemiei de coronavirus.
Așa cum am menționat și ieri, după videoconferința cu liderii statelor Uniunii Europene, este absolut necesar să ne coordonăm eforturile pentru combaterea efectelor infecției cu coronavirus, pentru a preîntâmpina evoluții economice, dar și sociale nedorite.
Mesajul principal pe care doresc să îl adresez este să evaluăm în mod prudent și responsabil implicațiile economice și sociale, să nu minimalizăm impactul economic al acestei crize, care se tot extinde în plan regional și european. Este esențial să identificăm cele mai adecvate mecanisme și instrumente prin care să protejăm nu doar sănătatea cetățenilor noștri, care este extrem de importantă, ci și funcționarea economiei și a societății noastre în ansamblu, care sunt, de asemenea, extrem de importante pentru noi toți.
Acest grup de lucru cu caracter operativ aduce la aceeași masă, vedeți, principalele instituții cu atribuții în domeniul macroeconomic, financiar-bancar, concurențial și structurile asociative reprezentative ale mediului de afaceri din România.
Evaluările și previziunile economice formulate de instituții cu atribuții în domeniu trebuie să ne permită o anumită predictibilitate și o reacție instituțională constructivă rapidă și eficientă.
Susțin implicarea mediului de afaceri, pentru ca împreună să evaluăm amplitudinea efectelor economice ale acestei epidemii de coronavirus. Trebuie să avem o bază bine fundamentată a unor măsuri de susținere a economiei, care să prevină posibilele efecte negative, generatoare de riscuri și vulnerabilități la scară macroeconomică.
Solicit acestui Grup de lucru să analizeze și să evalueze realist, realist, toate implicațiile economice determinate de COVID-19 la nivel macroeconomic, dar și sectorial. Trebuie să fim cu toții conștienți că măsurile trebuie să țină cont de interesele angajaților, ale companiilor, ale bugetului și toate acestea necesită diverse implicații și scenarii.
Aceste evaluări vor fundamenta măsurile economice și sociale necesare pentru prevenirea unor blocaje, pentru susținerea sectoarelor economice afectate și pentru asigurarea sustenabilității financiare și bugetare, în special în contextul complicat în care ne găsim. Suntem în discuții cu Banca Națională, cu băncile comerciale, cu Ministerul Finanțelor, pentru a preîntâmpina blocaje de natură birocratică.
Responsabilitatea și prudența trebuie să ghideze permanent exercițiul de comunicare publică pe tema efectelor economice ale COVID-19, pentru a nu genera mai multă incertitudine și mai multă neîncredere. Am convingerea fermă că împreună, prin colaborarea strânsă a tuturor instituțiilor și actorilor implicați, vom reuși să obținem rezultatele concrete pe care le dorim cu toții.
În încheiere, doresc vă mulțumesc pentru implicare și pentru rapiditatea cu care ați răspuns la invitația constituirii grupului de lucru. Mă bazez pe experiența și capacitatea dumneavoastră instituțională de a răspunde cu celeritate provocărilor și solicitărilor care vor însoți acest exercițiu.
Vă doresc spor și succes la lucru! Mulțumesc!

Mulțumesc că ați dat curs invitației mele!
Domnule Prim-ministru, Doamnelor și domnilor miniștri,
Am considerat că este bine să avem o discuție și, din motivele cunoscute, această formă de videoconferință mi s-a părut cea mai potrivită. Doresc să vă prezint câteva chestiuni introductive, după care v-aș ruga să luați cuvântul pe rând, evident, primul o să-l rog pe domnul Prim-ministru, și după chestiunile generale vom discuta și câteva chestiuni punctuale, unde am eu câteva întrebări și nevoie de informații.
Primul lucru – am emis decretul prin care se instituie starea de urgență în România pentru 30 de zile. Aceste decret este unul destul de voluminos și conține măsuri pe care le-am discutat cu dumneavoastră și cu ceilalți miniștri, plus câteva măsuri care au fost considerate necesare în discuțiile cu membrii Consiliului Suprem de Apărare a Țării, care a avizat planul de măsuri, după cum știți foarte bine cei care sunteți membri în CSAT.
Pe mine mă interesează, în această fază, să ne mișcăm foarte repede și aștept de la dumneavoastră să-mi comunicați, fiecare pe domeniul pe care îl gestionează, ce măsuri ați luat deja dintre cele prevăzute în decret, ce măsuri aveți planificate și în ce cadru, în ce agendă pentru zilele următoare. Repet, starea de urgență ține 30 de zile și este obligatoriu și din acest motiv, și în interesul public, să ne mișcăm foarte, foarte repede.
Doresc să aflu de la dumneavoastră, având în vedere specificul fiecărui domeniu pe care îl gestionați, apropo de impact:
Primul lucru – impactul asupra populației a măsurilor pe care le luați dumneavoastră fiecare, o evaluare pe termen foarte scurt, pe termen scurt și pe termenul celor 30 de zile.
Doi – impactul economic al măsurilor de care răspundeți. Și aici mă aștept să ne informați în același fel – măsuri pe termen foarte scurt, de câteva zile, și măsuri pe termenul perioadei de 30 de zile.
Am avut în această dimineață o discuție telefonică cu doamna von der Leyen, Președinta Comisiei Europene, și am discutat două chestiuni care sunt importante pentru dumneavoastră și pentru țară.
Primul lucru se referă la circulația mărfurilor în Uniunea Europeană, o chestiune care pentru noi este de mare importanță. Se constată că măsurile luate în statele membre ale Uniunii sunt diferite. Prin necorelare, prin anumite măsuri câteodată puțin exagerate, este din ce în ce mai evident că transportul mărfurilor în Uniunea Europeană are de suferit. Acest lucru va fi abordat astăzi în videoconferința pe care o voi avea în această seară cu ceilalți membri din Consiliu și, în acest sens, aștept foarte urgent de la dumneavoastră o informare, până la ora 17:30, ca să pot avea un punct de vedere consolidat în videoconferință, să știu exact unde apar astfel de blocaje care ne interesează, dacă producem și noi astfel de blocaje și cum putem să contribuim la eliminarea acestor blocaje. Economia europeană nu poate să funcționeze fără transport și acest lucru ne este clar tuturor.
Punctul doi pe care l-am discutat se referă la granițele exterioare ale Uniunii Europene. Doamna Președinte dorește să propună să limităm accesul în Uniunea Europeană a persoanelor care vin din țări terțe, adică care nu sunt parte din Uniunea Europeană și care nu pot face dovada că au o problemă urgentă de rezolvat în Uniune. Deci, nu dorim să oprim medici, de exemplu, care vor să intre în Uniune. Nu dorim să oprim diplomați care vin la serviciu. Nu dorim să oprim delegații oficiale care vin cu treburi importante. Dar dorim să limităm clar turismul și dorim să limităm clar turismul medical. Se pare că sunt tot mai multe persoane din afara Uniunii care vin în Uniune tocmai pentru că sistemele medicale de la noi sunt relativ bune.
Aceste chestiuni le vom discuta. Preliminar am spus doamnei Președinte că noi suntem, în principiu, de acord cu aceste măsuri la granița externă a Uniunii și România are capacitatea să impună această măsură la granița noastră.
O chestiune care este foarte importantă, fiindcă noi vrem să lucrăm în așa fel încât să îmbunătățim în fiecare zi acțiunile noastre: toate măsurile și toate efectele măsurilor pe care le luăm vrem să le urmărim îndeaproape.
Vă rog pe fiecare în parte – și am transmis deja Ministerului de Interne această rugăminte – fiecare minister în parte să gestioneze un jurnal al măsurilor și efectelor. Acest lucru v-aș ruga să-l centralizați, optimal la Ministerul de Interne, fiindcă în starea de urgență Ministerul de Interne are un rol special aici, și să veniți foarte repede când vă dați seama că ceva trebuie schimbat cu propuneri de îmbunătățire a acestor măsuri, de ameliorare a efectelor, sau de întărire a măsurilor, în funcție de cum decurg lucrurile.
La fel și câteva alte chestiuni, dar pe care le las pentru discuția punctuală cu miniștrii. O statistică din mai multe statistici pe care le-am adus cu mine vreau să v-o împărtășesc chiar acum, în introducere, fiindcă este o știre deocamdată dintre cele mai bune – avem 184 de cazuri confirmate de Coronavirus, dar 75% dintre persoanele confirmate fie nu au simptome deloc, fie au simptome foarte ușoare. 19 persoane au fost declarate vindecate și vor fi trimise acasă în cursul zilei de astăzi. Doar 3 cazuri avem de persoane internate la urgență, dar fără să fie conectate la suport ventilator, deci din 184 de cazuri doar 3 sunt cazuri un pic mai complicate.
Nu avem până în momentul de față în România niciun deces confirmat. Alte situații statistice după ce vă prezentați dumneavoastră abordările.
Deocamdată atât pentru introducere. Îl rog pe domnul Prim-ministru să ia cuvântul.

Bună ziua!
Domnule Prim-ministru, Doamnelor, domnilor miniștri, Doamnelor și domnilor prefecți, Doamnelor și domnilor conducători de direcții județene,
Bine ați venit la această videoconferință! Este un format puțin mai neobișnuit, dar am ținut neapărat să ne auzim și să ne și vedem, prin intermediul tehnicii.
Suntem într-o situație destul de complicată. Din acest motiv, am decis și am decretat starea de urgență în întreaga țară pentru o perioadă de 30 de zile.
Autoritățile centrale au început imediat să lucreze foarte intens, la maxim. Ați văzut că am avut alaltăieri deja o videoconferință foarte importantă și foarte bună cu membrii Guvernului, care sunt foarte implicați în măsurile pe care le-am decretat.
Ieri Guvernul a luat măsuri foarte importante, și economice, și de protecție socială, pentru a veni în sprijinul în primul rând al românilor, dar și în sprijinul firmelor din România. Iar astăzi, iată, v-am convocat la această întrevedere, fiindcă dumneavoastră, prefecții, conducătorii de direcții județene, sunteți, dacă pot să mă exprim așa, armata noastră din teritoriu, care trebuie să funcționeze perfect, pentru a face ca această stare de urgență să funcționeze foarte bine.
Starea de urgență a fost decretată pentru a proteja românii de răspândirea acestei boli, de răspândirea infecțiilor cu coronavirus, dar, în același timp, starea de urgență a fost decretată pentru a permite măsuri administrative, măsuri guvernamentale, măsuri chiar legislative care fac posibilă îngrădirea, încetinirea răspândirii acestei boli și, în același timp, permit prezervarea vieții economice în România.
Vă rog, așadar, doamnelor și domnilor, să fiți foarte activi! Să faceți tot ce se impune și ce vi se transmite din partea autorităților centrale. Să înțelegeți că situația este nu doar complicată, situația este gravă.
Depinde de noi toți cum trecem prin această perioadă. Dacă ne facem toți treaba foarte bine, avem șansa să trecem relativ bine prin această perioadă foarte complicată.
Ați văzut, cu siguranță, datele din celelalte țări europene. Nu suntem singurii care luptă cu această epidemie. Este, cum se spune, o pandemie. Întreaga lume este într-o situație gravă.
Românii însă așteaptă de la noi să rezolvăm problemele noastre pentru România și asta vreau să facem.
Această boală este una foarte atipică și vă spun din capul locului că avem, noi, în România, după statistici, astăzi mai puțin de 300 de cazuri confirmate. Însă vom avea mai multe cazuri. Acest lucru este clar, ne spun experții că boala se va extinde în continuare.
Dar dați-mi voie să spun ceva despre experți, despre medicii noștri, despre personalul sanitar, care s-a pregătit bine, care este pregătit să facă față acestei epidemii. Și aici un cuvânt special pentru cei din direcțiile de sănătate publică. Vă rog să vă faceți treaba cu maximă seriozitate, cu maximă celeritate! Iar celor din spitale le spun: pregătiți-vă cu toții! Este foarte important ca toate spitalele să fie pregătite pentru pacienți, chiar dacă, din fericire, astăzi, când vorbim, încă nu avem foarte mulți pacienți.
Însă, dacă ne uităm în jur, putem să ne dăm seama de situația complicată în care se află alții, și vă spun: eu și Guvernul, și cred că și dumneavoastră, dorim să prevenim cu orice preț extinderea rapidă a bolii. Nu dorim să ajungem într-o situație de criză profundă. Ea trebuie prevenită! Trebuie să prevenim răspândirea acestei boli. Trebuie să încetinim răspândirea acestei boli!
Aici, sigur, medicii, personalul medical, au un rol foarte important. Le mulțumesc pentru munca depusă până acum și îi încurajez să își facă treaba foarte bine mai departe.
Însă depinde și de autorități. Autoritățile sunt pregătite, autoritățile centrale și sunt convins că după această întâlnire și autoritățile din plan local, din județe, dar și noi, fiecare, fiecare român trebuie să își joace rolul lui corect în aceste măsuri pe care le-am dispus prin decretarea stării de urgență.
Stimate colege, stimați colegi din administrație,
Trebuie cu toții să transmitem românilor lucruri importante, nu doar despre ce fac autoritățile, ci și ce așteptăm de la ei să facă, respectiv în această situație de epidemie, ce să nu facă.
Trebuie să explicăm oamenilor de ce nu trebuie să facă deplasări inutile, nu trebuie sau chiar trebuie să evite, aproape cu orice preț, contactul direct, contactul fizic cu alte persoane.
Spuneți oamenilor, când se întâlnesc, să nu mai dea mâna, să nu se îmbrățișeze. Cel mai bine, să nu se întâlnească decât acolo unde este absolut necesar. Știu că este greu. Suntem un popor cu oameni calzi, oameni apropiați.
Dorim să fim împreună. Dar această situație specială cere, și ne-o spun toți experții, și cei din țară, și cei din străinătate, că dacă vrem să încetinim răspândirea bolii, trebuie să evităm contactul direct. Este, pe de altă parte, important să mergem la serviciu, acolo unde munca nu se poate face de la domiciliu, și acolo unde este obligatoriu să mergem trebuie să avem grijă, nu dăm mâna, nu ne îmbrățișăm, stăm la o distanță rezonabilă, un metru, doi metri unii de alții, atunci când vorbim sau când muncim împreună.
Aceste lucruri trebuie mereu și mereu repetate. Trebuie evitate deplasările care pot fi amânate. Sigur, trebuie să mergem la serviciu, trebuie să mergem să cumpăram bunuri de strictă necesitate, trebuie să cumpăram alimente, dar nu trebuie să facem întâlniri care pot fi evitate. Nu trebuie să mergem în locuri care pot fi evitate. Aceste lucruri vă rog să le transmiteți oamenilor din județele dumneavoastră.
Un cuvânt doresc să spun și despre românii din afara granițelor, despre românii din diaspora. Se apropie sărbătorile pascale. Trebuie să le spunem cu tristețe, dar și cu sinceritate, să nu vină în acest an acasă de sărbători. În Europa practic nu se mai poate circula. Este foarte, foarte complicat. Iar atunci când totuși vin în țară, conform normelor în vigoare stabilite de experți, ei trebuie să intre direct în izolare sau în carantină, de la caz la caz. Și atunci ce rost ar avea să vină, ca să ajungă în carantină sau în izolare pentru cel puțin două săptămâni?
Așadar, transmiteți pe toate canalele: românii din afara granițelor ne sunt dragi. Ne dorim să-i vedem, ne-am dori să fim împreună, dar în acest an, de aceste sărbători nu se poate. Este trist, dar trebuie să fim sinceri pentru a nu crea așteptări care pe urmă nu se împlinesc.
Dumneavoastră, fiecare în direcțiile pe care le conduceți, trebuie să fiți fermi, trebuie să fiți fermi în felul cum conduceți activitatea, dar trebuie să fiți fermi și corecți față de colegele și colegii cu care lucrați.
Cine poate să lucreze de acasă să lucreze de acasă. Cine trebuie să vină obligatoriu la serviciu să păstreze distanța fizică unii de alții. Creați-le condițiile necesare ca să-și facă munca în condiții sigure.
Este foarte, foarte important să respectăm aceste norme care au fost elaborate de cei mai buni experți în plan mondial.
Este foarte important să înțelegem cu toții gravitatea situației, dar, în același timp, este foarte important să nu cădem în panică, să nu cădem în depresie și să ne dăm seama că depinde de noi să îngrădim răspândirea acestei boli, depinde de fiecare dintre noi și de fiecare autoritate pe care o conducem noi.
Vă rog, fiecare să vă faceți treaba în mod exemplar, să respectați toate normele, să respectați toate indicațiile – evident, întreaga legislație, care este foarte specială în această perioadă.
Guvernul, în frunte cu domnul Prim-ministru Ludovic Orban, a dat deja un exemplu foarte bun de cum se poate lucra chiar în condiții foarte complicate. Avem deja o serie de acte legislative emise prin Ordonanță de Urgență care vin în sprijinul și al românilor, și al firmelor.
În aceste condiții, vă rog să conștientizați nevoia de implicare totală, cu respectarea totală a normelor în vigoare. Este important să ținem contactul și prin acest mediu, și prin videoconferință.
Dar, foarte important, și aici vreau să închei prima parte a intervenției mele: stimate colege, stimați colegi, este o situație gravă, este o situație complicată, dar noi, românii, am dovedit că, dacă suntem uniți, dacă lucrăm împreună, putem să trecem cu bine peste orice criză.
Mă bazez pe dumneavoastră pe toți să trecem cu bine peste această perioadă dificilă! În continuare, îl rog pe domnul Prim-ministru să ia cuvântul.
Vă mulțumesc!

Bună ziua!
Domnule Prim-ministru, Onorați membri ai Guvernului,
Stimați participanți manageri de spitale din România,
Am convocat astăzi această videoconferință fiindcă, după părerea mea, este nevoie de această discuție, pentru a transmite câteva informații și pentru a auzi de la dumneavoastră cu ce probleme vă confruntați în spitalele pe care le conduceți.
Sistemul medical românesc suferă de ani de zile de lipsa unor reforme profunde și de alocări bugetare care nu asigură un act medical de cea mai înaltă calitate pentru cetățean.
Ne aflăm acum într-un moment de criză majoră, în care, vă spun drept, trebuie să ne descurcăm cât se poate de bine cu ceea ce avem.
Din fericire, în România sunt în continuare medici și farmaciști, cadre medicale, profesioniști care sunt 100% dedicați salvării pacienților. Ei sunt cei care fac sacrificii extraordinare în aceste momente, sunt în prima linie a luptei cu acest virus periculos, plecând de lângă familiile lor pentru a se pune în slujba pacienților.
Stimați manageri de spitale, știu că vă confruntați cu probleme reale în contextul acestei situații epidemiologice, iar presiunea pe sistemul sanitar este foarte mare, suntem conștienți.
Cu atât mai mult, în acest context, trebuie să vă canalizați toate eforturile pentru asigurarea în timp real a tuturor condițiilor pentru garantarea serviciilor medicale către pacienți, atenție, cu protejarea în egală măsură a personalului medical.
Ca atare, vă rog să asigurați:
Protejarea medicilor și a personalului medical. Faceți tot ce este necesar pentru a le asigura echipamentele.
Doi - Testarea personalului medical trebuie să constituie o prioritate absolută! Vă spun că sub nicio formă nu trebuie să mai avem situații revoltătoare precum cea de la Spitalul Județean Suceava, sau de la Spitalul Gerota, sau, mai nou, Spitalul Sf. Ioan din București.
De asemenea, este imperativă dotarea de urgență cu echipamente de protecție și dezinfectanți necesari: achiziția unui număr corespunzător de măști de protecție, combinezoane, mănuși, echipamente medicale și substanțe dezinfectante.
Vă rog foarte mult să identificați toate sursele de achiziție!
În contextul în care s-au stabilit spitalele care vor fi implicate în diferite etape în internarea și tratarea pacienților COVID-19, este necesar să transmiteți ordine clare către angajați privind utilizarea mijloacelor de protecție.
Să vă informați asupra substanțelor care trebuie achiziționate, asupra sumelor care v-au fost destinate de la Ministerul Sănătății și a procedurilor de achiziție. Asigurarea unui număr corespunzător de paturi de ATI și stabilirea circuitelor funcționale sunt extrem de importante.
Să realizați instruirea personalului și să informați în timp util asupra procedurilor pentru prevenirea infectării în unități spitalicești, ca și asupra protocoalelor de diagnostic și tratament pentru COVID-19. Aceste măsuri, evident, trebuie să fie asigurate nu doar de dumneavoastră, managerii, ci sub coordonarea strictă, clară a Ministerului Sănătății.
Este foarte important să asigurați programul în ture, pentru evitarea riscului apariției unor stări de epuizare fizică și psihică a cadrelor medicale.
Este nevoie să amenajați zone de triaj în toate unitățile de asistență medicală și de urgență pentru identificarea timpurie, izolarea și îngrijirea pacienților.
Trebuie să acoperiți deficitul de personal, în condițiile instituite de Decretul Prezidențial, cu posibilitatea angajării de personal medical. Puteți să apelați la voluntari, la studenți, la cadre medicale militare în rezervă.
Un lucru extrem de important este stăpânirea de sine. Evitați panica! Asigurați un climat de lucru plăcut la nivelul spitalului, cât se poate în aceste condiții de criză, care dă încredere și pacienților, dar și personalului medical.
Este esențială o bună comunicare cu autoritățile, cu toți angajații, dar și cu pacienții. Și pacienții vor să știe ce se întâmplă.
Mă bazez pe calitățile dumneavoastră manageriale și umane.
Este o luptă contra timp cum nu am avut niciodată până acum. Trebuie acționat rapid, este nevoie de adaptabilitate, de eliminarea oricăror obstacole rigide birocratice care pot bloca adoptarea unor măsuri absolut necesare.
Ca măsură preventivă, și aici mă adresez dumneavoastră, domnule ministru Costache, facilitați în primul rând medicilor de familie, dar și medicilor din alte specialități, ca aceștia să poată acorda consultații de la distanță, prin telefon sau alte mijloace de comunicare, în condiții de siguranță, acelor pacienți care nu necesită neapărat deplasarea la medic. Este foarte important în special pentru persoanele peste 65 de ani, chestiune pe care am discutat-o și acum câteva ore, și în ședința pe care am avut-o împreună.
De asemenea, domnule ministru, grăbiți procedurile care să permită reglementarea urgentă a consultației la distanță, a posibilității transmiterii rețetelor prin mijloace electronice, chiar, dacă se impune, a suspendării cardului de sănătate, măsuri care să ofere un cadrul legal medicilor să facă aceste lucruri.
Este esențial să avem elaborat un plan în scenariul în care sistemul medical va fi pus sub presiune de un număr foarte mare de persoane infectate cu coronavirus.
Este un scenariu extrem, știu, pe care nu ni-l dorim, dar pentru care trebuie să fim pregătiți. Am luat și luăm în continuare toate măsurile de prevenție, de restricționare, care se pot lua pentru a îngrădi răspândirea virusului. Dar sistemul de spitale trebuie să fie pregătit pentru absolut orice scenariu.
Am văzut ce s-a întâmplat în alte țări, unde oamenii poate nu s-au pregătit chiar din timp și au apărut probleme majore.
Deci, pe scurt – este bine să fim pregătiți pentru orice scenariu.
Am lăsat acum pentru final câteva chestiuni mai aplicate, dacă vreți, mai tehnice.
Experiența internațională, dar și situațiile înregistrate în țara noastră arată că personalul medical este cel mai expus infecției cu coronavirus, trebuie să fim conștienți de acest lucru.
Ca atare, cadrele medicale – și vorbesc de medici, asistente medicale, farmaciști, personal din laboratoare, alt personal medical -, care duc greul în această luptă cu coronavirusul, trebuie protejate cu prioritate, prin toate mijloacele posibile!
Prin redirecționarea echipamentelor și materialelor sanitare către medicii și asistentele care luptă în prima linie și asigurarea cu celeritate a unui număr corespunzător de măști de protecție, combinezoane, mănuși, echipamente medicale și substanțe dezinfectante. Știu că în unele spitale încă lucrurile nu sunt lămurite, dar știu la fel de bine că, prin grija Guvernului, se fac achiziții în aceste ore, pentru a veni în sprijinul personalului din spitale - și în ședința pe care am avut-o cu premierul și cu miniștrii în această dimineață am discutat lucrurile și veți avea în foarte scurt timp tot materialul de care aveți nevoie!
Altă chestiune - prin amenajarea unor zone de triaj în toate unitățile de asistență medicală puteți să îmbunătățiți net fluxul.
Prin instruirea personalului medical asupra procedurilor pentru prevenirea infectării la nivelul spitalelor – repet, pentru a preveni situații inadmisibile, cum am avut în zilele acestea în unele spitale din România, din păcate. Iar prin asigurarea unui program de lucru care să protejeze personalul medical de riscul apariției unor stări de epuizare fizică și psihică, veți putea să faceți față acestei crize până când ea se termină.
Și se va termina, și va depinde de noi toți câți români vor fi feriți de această infecție. La fel cum depinde și de oamenii simpli să se izoleze, să se protejeze, să stea acasă, să evite contactul cu alții și să respecte măsurile de igienă recomandate de medici.
Atât pentru introducere. Sunt alături de dumneavoastră, sunt alături de tot personalul din unitățile dumneavoastră și vă asigur: împreună vom face față acestei crize.
În continuare, dau cuvântul domnului prim-ministru Ludovic Orban.

Bună ziua!
Domnule Prim-ministru, Onorați miniștri, Autorități locale,
Am convocat această videoconferință pentru că avem o situație foarte specială în Suceava. Vreau să discutăm ce s-a făcut și ce se va face pentru a rezolva cât se poate de repede această criză, creată prin carantinarea Sucevei și a comunelor din jur.
Dați-mi voie să încep cu o clarificare pentru suceveni. Suntem alături de voi, dragi suceveni! Iar această măsură nu este o sancțiune pentru Suceava sau pentru oamenii din Suceava. Această carantină este o măsură absolut necesară pentru a vă proteja pe voi și pentru a îngrădi răspândirea virusului în zona Sucevei.
Autoritățile, și cele centrale, și cele locale, au primit sarcina foarte clară de asigura absolut tot ce este necesar în Suceava pentru a permite revenirea, cu cât mai repede, cu atât mai bine, într-o stare de normalitate.
Nu se va întrerupe în niciun fel aprovizionarea municipiului Suceava și a comunelor din jur. Economia din zonă, atât cât funcționează, trebuie să meargă mai departe.
Acum, avem câteva chestiuni care totuși nu funcționează și trebuie să fie reglementate foarte urgent. Pentru asta am avut în cursul zilei de astăzi discuții separate cu domnul Prim-ministru Orban, cu domnul ministru Vela, cu domnul ministru Tătaru, și am stabilit deja, în mare, care sunt liniile de acțiune. Aș vrea acum să le rezum un pic, ca să înțeleagă toată lumea ce trebuie să facem în și pentru Suceava.
Din acest motiv, am invitat în videoconferință și pe reprezentanții autorităților locale și deconcentrate din Suceava. Și pot să vă spun de pe acum: mă bazez pe voi toți, fiindcă sucevenii așteaptă de la noi soluții. Eu sunt hotărât să livrăm aceste soluții.
Sunt câteva probleme care pot fi rezolvate într-un timp rezonabil. Aș începe cu chestiunea Spitalului Județean din Suceava. Este o unitate în care știm cu toții că, din păcate, au apărut probleme care s-au propagat. Acum nu este momentul să vedem ce și cum s-a întâmplat până în acest moment. Aceasta este treaba altor autorități. Ceea ce trebuie noi să facem acum este să repunem urgent în funcțiune spitalul din Suceava. Pentru asta este la Suceava domnul ministru al Sănătății, domnul Tătaru, împreună cu domnul secretar de stat Oprea, iar domnul secretar de stat Oprea are o sarcină foarte clară, să repună spitalul în funcțiune. Va rămâne acolo, domnul Oprea, pentru perioada următoare, pentru a se îngriji de conducerea operativă a spitalului. Este corect, este oportun și este necesar să se introducă proceduri militare, deci militarizarea spitalului, pentru a reveni foarte rapid la normalitate.
Este nevoie, evident, ca spitalul să fie dotat cu tot ce este necesar, în așa fel încât personalul medical, medicii, să fie protejați. Din informațiile mele, în acest moment, în spital au fost deja livrate 5.000 de combinezoane pentru medici și personalul medical, de asemenea, 20.000 de măști de protecție, de mănuși, inclusiv medicamente specifice pentru bolnavii de COVID.
Toate aceste lucruri trebuie puse urgent la dispoziția personalului medical! Procedurile trebuie verificate și actualizate.
Este nevoie să se facă o dezinfecție profundă și în spital, și posibil și în oraș. Pentru asta există o echipă specială de dezinfecție, care va veni din Dorohoi și se va ocupa de aceste lucruri.
Este nevoie de testarea urgentă a personalului medical, care, sigur, poate să revină în spital în măsura în care se vindecă. Este nevoie de încă un aparat de testare, care va fi pus la dispoziție în timpul cel mai scurt.
Deci, medicamente sunt, material de protecție este, proceduri sunt, conducere este. Resursa umană există, există în spitalul din Suceava, și mă adresez în mod expres și special medicilor și personalului medical din spitalul Suceava: reveniți, vă rog, la serviciu! Preluați bolnavii, respectați procedurile! Ne bazăm pe voi!
Am mai spus-o și am să o mai repet: medicii, personalul medical, sunt în prima linie de apărare împotriva acestei epidemii. Este nevoie de voi!
Există câteva probleme legate, evident, de procedurile de carantinare a municipiului Suceava și a comunelor din jur.
Înțeleg aici că Poliția, Jandarmeria, în general forțele de ordine, și cu sprijinul Armatei, își fac treaba în toate punctele de control. Vă rog, fiți fermi! Aici este nevoie de fermitate pentru a restabili rapid ordinea.
Din informațiile pe care le am, locuitorii din Suceava și din comunele din jur au înțeles foarte bine miza acestei acțiuni. Majoritatea sucevenilor se conformează, dar forțele de ordine trebuie să intervină rapid, ferm - politicos, dar ferm -, acolo unde există persoane care nu au înțeles care este miza acestor măsuri.
Încă o dată, aceste măsuri s-au luat pentru protejarea sănătății sucevenilor și pentru îngrădirea răspândirii virusului. Fiți clari, fermi, faceți ordine, țineți ordine, sucevenii sunt oameni care doresc să meargă lucrurile înainte.
Este foarte clar că ne vom confrunta în săptămânile următoare cu situații complicate în Suceava, dar, cu siguranță, așa ne spun experții, specialiștii, și în alte zone.
Și vreau, în acest cadru, să vă anunț de o măsură pe care am solicitat-o Guvernului României. În acest sens, am avut astăzi mai multe discuții. Personalul medical, medicii noștri, sunt linia noastră de apărare împotriva epidemiei. Avem încredere în ei, ne punem speranțele în ei, dar trebuie să fim foarte conștienți că pentru ei este o situație de stres major, este un pericol suplimentar la care se expun, avem așteptări mari de la ei și atunci, în consecință, cred că este corect să recunoaștem această situație și să recunoaștem, evident, că este nevoie și de un pic mai mult decât cuvinte frumoase.
Deci, am solicitat astăzi Guvernului să identifice fonduri europene suficiente pentru a putea plăti un bonus lunar medicilor și personalului medical care lucrează cu pacienți COVID. Și vorbesc aici despre un bonus consistent, de câteva sute de euro pe lună. Cred că o sumă de 500 de euro pe lună pentru medicii și personalul medical care lucrează cu pacienți COVID ar fi un bonus onorabil.
Am promisiuni din Guvern, am vorbit cu Premierul Orban, cu ministrul Fondurilor Europene, am promisiuni că în foarte puțin timp vor veni cu soluții foarte concrete.
Trebuie să știți că mă bazez pe dumneavoastră toți, și autorități centrale, și autorități locale din Suceava, să rezolvăm repede și bine această situație, cum vreau să știți că am toată încrederea că autoritățile locale, împreună și coordonate de autoritățile centrale, vor rezolva problemele care apar și în alte zone.
Este extrem de important să fim fermi, să reacționăm rapid, să dăm toate informațiile necesare specialiștilor, dar și populației. Vă solicit tuturor să aveți o comunicare rapidă, eficientă și transparentă.
Vă doresc tuturor mult succes în acest demers extrem de complicat! Vă doresc tuturor sănătate și aștept foarte rapid rezultate pozitive concrete din Suceava.
Domnule Prim-ministru, vă rog să luați cuvântul!

Domnule Director Regional, Domnule Ministru, Doamnă reprezentant OMS România, Domnule profesor Rafila,
Omenirea se confruntă astăzi cu o situație fără precedent, în fața căreia suntem cu toții vulnerabili și care ne-a forțat să ne adaptăm rapid întreaga activitate. Marcăm, așadar, Ziua Mondială a Sănătății din acest an prin semnarea, într-un format inedit, virtual, a unui nou Acord de Colaborare Bienală.
Continuăm astfel cooperarea noastră și reafirmăm parteneriatul solid pe care îl avem.
Această criză sanitară și umanitară prin care trecem ne-a dovedit tuturor, nu doar nouă, românilor, că avem nevoie de o capacitate consolidată de prevenire și intervenție în situații de urgență, de planuri și protocoale de reacție. Vă invit pe toți cei responsabili ca, după ce vom depăși această criză, să valorificăm conținutul acordului semnat și să regândim sistemul de sănătate românesc și din perspectiva acestei nevoi.
Ameninţările de tipul COVID-19 nu ţin cont de graniţele fizice ale statelor, peste 200 de țări din întreaga lume fiind afectate de această pandemie.
Ne confruntăm cu o urgenţă medicală globală, iar pentru limitarea răspândirii, fiecare țară trebuie să adopte toate măsurile necesare, în funcție de evoluția numărului de cazuri, dar este nevoie şi de cooperarea eficientă dintre state.
Organizațiile internaţionale din domeniul sănătăţii au un rol esențial în a eficientiza această cooperare, în a oferi recomandări solide, în a disemina informaţii şi mesaje corecte, bazate pe dovezi științifice, de maximă utilitate pentru cetățeni.
În ceea ce privește situația din România, autorităţile noastre au luat la timp măsurile necesare pentru a preveni pe cât posibil răspândirea pandemiei.
Măsurile restrictive de până acum au fost luate gradual, în funcție de etapa în care ne-am aflat din punctul de vedere al transmiterii virusului și în conformitate cu recomandările Organizației Mondiale a Sănătății și ale altor organizații internaționale.
Avem nevoie de acțiune comună, atât la nivel regional, în cadrul organizațiilor din care facem parte, dar și la nivel global, pentru combaterea acestei pandemii și pentru limitarea efectelor sociale și economice.
Cooperarea și solidaritatea internațională constituie răspunsul nostru comun în fața unei provocări de o asemenea amploare!
Ziua Mondială a Sănătății din acest an este dedicată marcării activității asistentelor medicale și a moașelor. Nu întâmplător aduc în discuție acest aspect. În aceste momente de cumpănă pentru noi toți, forța de muncă din sănătate reprezintă prima linie a luptei împotriva răspândirii infectării cu acest virus extrem de periculos. Autoritățile au datoria de a acorda atenție prioritar personalului medical, inclusiv prin asigurarea echipamentului individual de protecție.
Dragi medici și personal medical,
Vă datorăm recunoștință și respect zi de zi pentru efortul consecvent depus în menținerea sănătății noastre, a tuturor, și cu atât mai mult în aceste zile, când aveți un rol critic și purtați pe umerii halatelor albe o presiune enormă!
Reiau în acest context apelul la responsabilitate și la respectarea cu strictețe a măsurilor impuse de autorități.
Respectând normele de deplasare, dragi români, de igienă și de distanțare socială ne protejăm pe noi înșine, pe cei dragi și ajutăm cadrele medicale să ofere asistență celor care au reală nevoie de îngrijire!
Sacrificiile pe care le facem astăzi ne aduc mai aproape de ziua în care viața noastră revine la normal!
Doar împreună putem trece peste această grea perioadă!
Doar uniți vom reuși! Vă mulțumesc!